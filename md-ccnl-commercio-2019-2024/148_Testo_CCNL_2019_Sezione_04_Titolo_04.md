# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----


###### SEZIONE QUARTA – DISCIPLINA DEL RAPPORTO DI LAVORO

###### Titolo IV – Quadri**

**Art. 122 – Declaratoria**

Appartengono alla categoria dei Quadri, in ottemperanza a quanto previsto dalla
Legge 13 maggio 1985, n. 190, i prestatori di lavoro subordinato, esclusi i dirigenti,
che svolgano con carattere continuativo funzioni direttive loro attribuite di rilevante
importanza per lo sviluppo e l’attuazione degli obiettivi dell’impresa nell’ambito di
strategie e programmi aziendali definiti, in organizzazioni di adeguata dimensione e
struttura anche decentrata e quindi:

- abbiano poteri di discrezionalità decisionale e responsabilità gestionali anche
nella conduzione e nel coordinamento di risorse e persone, in settori o servizi
di particolare complessità operativa,

ovvero

- siano preposti, in condizioni di autonomia decisionale, responsabilità ed elevata professionalità di tipo specialistico, alla ricerca ed alla definizione di progetti
di rilevante importanza per lo sviluppo e l’attuazione degli obiettivi dell’impresa, verificandone la fattibilità economico-tecnica, garantendo adeguato supporto sia nella fase di impostazione sia in quella di sperimentazione e realizzazione,
controllandone la regolare esecuzione e rispondendo dei risultati.


**Art. 123 – Formazione e aggiornamento**

Con riferimento alle specifiche responsabilità ed alla conseguente esigenza di realizzare un continuo miglioramento delle capacità professionali dei Quadri, le aziende
favoriranno la formazione e l’aggiornamento di tale categoria di lavoratori, in base a
quanto previsto dall’art. 109.

Le giornate di formazione scelte dall’azienda per l’aggiornamento e lo sviluppo professionale dei singoli Quadri saranno – come eventuali costi di viaggio e permanenza
– a carico dell’azienda e le giornate stesse considerate lavorative.

Le giornate di formazione scelte dal quadro saranno – sia per l’eventuale costo di
viaggio e permanenza sia come giornate da considerarsi detraibili dal monte ferie
individuale – a carico del singolo fruitore.

**Art. 124 – Assegnazione della qualifica**

L’assegnazione del lavoratore alle mansioni superiori di Quadro, che non sia avvenuta
in sostituzione di lavoratori assenti con diritto alla conservazione del posto, diviene
definitiva quando si sia protratta per il periodo di sei mesi.

**Art. 125 – Polizza assicurativa**

Ai Quadri viene riconosciuta, attraverso apposita polizza assicurativa, la copertura
delle spese e l’assistenza legale in caso di procedimenti civili o penali per cause non
dipendenti da colpa grave o dolo e relative a fatti direttamente connessi con l’esercizio delle funzioni svolte.

L’azienda è tenuta altresì ad assicurare i Quadri contro il rischio di responsabilità
civile verso terzi, conseguente a colpa nello svolgimento delle proprie funzioni.

**Art. 126 – Orario**

Ai sensi delle vigenti disposizioni, ai Quadri si applicano le disposizioni di cui all’art. 146 del presente CCNL.


**Art. 127 – Trasferimenti**

Fermo restando quanto previsto dagli artt. 182 e 183, il trasferimento dei Quadri che
determini il cambiamento di residenza verrà di norma comunicato per iscritto agli
interessati con un preavviso di 60 giorni ovvero di 80 giorni per coloro che abbiano
familiari a carico.

In tale ipotesi ai lavoratori di cui al comma precedente sarà riconosciuto, per un periodo
massimo di 12 mesi, il rimborso dell’eventuale differenza del canone effettivo di locazione per un alloggio dello stesso tipo di quello occupato nella località di provenienza.

Qualora il periodo di preavviso previsto dal primo comma del presente articolo non
venga rispettato in tutto od in parte, al quadro per il periodo di preavviso residuo
spetterà il trattamento di trasferta di cui all’art. 179, nonché un rientro presso la precedente residenza.

Il Quadro che abbia compiuto il 55° anno di età, può opporsi al trasferimento disposto dal datore di lavoro esclusivamente in caso di gravi e comprovati motivi.

Ove il datore di lavoro intenda confermare il trasferimento, il Quadro può fare ricorso al collegio di conciliazione e arbitrato previsto al successivo art. 128.

**Art. 128 – Collegio di conciliazione e arbitrato**

È istituito a cura delle Associazioni territoriali competenti, aderenti alle
Organizzazioni stipulanti, un Collegio di arbitrato che dovrà pronunciarsi sui
ricorsi previsti dall’ultimo comma dell’articolo precedente.

Il Collegio è composto da tre membri, uno dei quali designato dalla Organizzazione
imprenditoriale della Confcommercio territorialmente competente, un altro
designato congiuntamente dalla FILCAMS, FISASCAT e UILTuCS, un terzo, con
funzioni di Presidente, nominato di comune accordo dalle predette Organizzazioni
territoriali.

In caso di mancato accordo sulla scelta del Presidente del Collegio arbitrale,
quest’ultimo sarà designato su richiesta di una o di entrambe le Organizzazioni predette, dal Presidente del Tribunale competente per territorio. Alla designazione
del supplente del Presidente si procede con gli stessi criteri sopra indicati.

Il Collegio dura in carica un anno ed è rinnovabile.

Ognuno dei rappresentanti delle rispettive Organizzazioni può essere sostituito di
volta in volta.

Le spese relative al Collegio saranno ripartite al 50% fra le parti. La segreteria del
Collegio è istituita presso l’Associazione imprenditoriale.

L’istanza della parte sarà presentata dall’Organizzazione cui aderisce e/o conferisce
mandato. La citata Organizzazione inoltrerà al Collegio, a mezzo raccomandata
a.r., il ricorso, sottoscritto dal dipendente, entro i venti giorni successivi alla data
della conferma del trasferimento di cui al 5° comma del precedente art. 127.

Il Presidente, ricevuto l’incarico, provvede a fissare entro 15 giorni la data di
convocazione del Collegio, il quale è tenuto a pronunciarsi entro i 30 giorni successivi.

**Art. 129 – Indennità di funzione**

A decorrere dal 1° luglio 1987 o se successiva, dalla data di attribuzione della categoria di Quadro da parte dell’azienda, verrà mensilmente corrisposta ai lavoratori
interessati un’indennità di funzione pari ad euro 30,99 lordi per 14 mensilità, assorbibili al 40% da indennità similari, da eventuali superminimi individuali nonché da
elementi retributivi concessi con clausole espresse di assorbimento ovvero a titolo di
acconto o di anticipazione sul presente contratto.

A decorrere dal 1° gennaio 1991 l’indennità di funzione è incrementata a euro 51,65
lordi per 14 mensilità.

L’aumento di cui al precedente comma non è assorbibile.

A decorrere dal 1° gennaio 1995 l’indennità di funzione è incrementata di euro 77,47
lordi per 14 mensilità assorbibili al 50% secondo le modalità di cui al primo comma.

A decorrere dal 1° gennaio 2000 l’indennità di funzione è incrementata di euro 51,65
lordi per 14 mensilità assorbibili al 50% secondo le modalità di cui al primo comma.

A partire dal 1° luglio 2008 l’indennità di funzione dei quadri è incrementata di 70,00
euro per 14 mensilità assorbibili al 50% secondo le modalità di cui al primo comma.

A partire dal 1° gennaio 2013 l’indennità di funzione dei quadri è incrementata di
10,00 euro per 14 mensilità.

**Dichiarazione a verbale**
Le Parti dichiarano che con la individuazione dei criteri per l’attribuzione della qualifica di Quadro e con la presente disciplina, per tale personale, è stata data piena
attuazione a quanto disposto dalla Legge 13 maggio 1985, n. 190.

