# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----


###### SEZIONE QUARTA – DISCIPLINA DEL RAPPORTO DI LAVORO

###### Titolo I – Mercato del lavoro


**Capo II – Contratto a tempo determinato e Somministrazione di lavoro a tempo determinato**

**Art. 71 – Contratto a tempo determinato**

Le Parti convengono che l’utilizzo complessivo di tutte le tipologie di contratto a
tempo determinato non potrà superare il 20% annuo dell’organico a tempo indeterminato in forza nell’unità produttiva, ad esclusione dei contratti conclusi per la fase
di avvio di nuove attività di cui all’art. 76, per sostituzione di lavoratori assenti con
diritto alla conservazione del posto nonché per la stipula di contratti a tempo determinato di sostegno all’occupazione di cui all’art. 79 del presente CCNL.

Nelle singole unità produttive che occupino fino a quindici dipendenti è consentita
in ogni caso la stipulazione di contratti a tempo determinato per quattro lavoratori.

Nelle singole unità produttive che occupino più di quindici e fino a trenta dipendenti è consentita in ogni caso la stipulazione di contratti a tempo determinato per
sei lavoratori.

Nelle unità produttive che occupino fino a quindici dipendenti è consentita in ogni
caso la stipulazione complessivamente di contratti a tempo determinato e somministrazione per sei lavoratori.

Ferme restando le misure indicate nei precedenti commi, l’azienda potrà assumere
in una unità produttiva un numero di lavoratori superiore rispetto a quello previsto
per ciascuna unità produttiva, portando le eccedenze a compenso del minor numero
di lavoratori assunti in altre unità produttive.

Le assunzioni annue di lavoratori a tempo determinato effettuate in base al comma
precedente non potranno comunque superare il 28% dell’organico a tempo indeterminato in forza nell’unità produttiva.

In caso di successione di contratti a tempo determinato non si applicano le disposizioni di cui all’art. 21, co. 2 del D.Lgs. n. 81/2015, nel caso in cui l’assunzione sia
motivata da ragioni sostitutive.

**Art. 72 – Periodo di prova**

In caso di successione di contratti a tempo determinato con il medesimo lavoratore per
le stesse mansioni, non si applica la disciplina del periodo di prova di cui all’art. 121.

**Art. 73 – Somministrazione di lavoro a tempo determinato**

Ferme restando le ragioni di instaurazione di contratti di somministrazione a tempo determinato previste dalla normativa vigente, le Parti convengono che l’utilizzo
complessivo di tutte le tipologie di contratto di somministrazione a tempo determinato non potrà superare il 15% annuo dell’organico a tempo indeterminato in forza nell’unità produttiva, ad esclusione dei contratti conclusi per la fase di avvio di
nuove attività di cui all’art. 76 e per sostituzione di lavoratori assenti con diritto alla
conservazione del posto.

Nelle singole unità produttive che occupino fino a quindici dipendenti è consentita
in ogni caso la stipulazione di contratti di somministrazione a tempo determinato
per due lavoratori.

Nelle singole unità produttive che occupino da sedici a trenta dipendenti è consentita in ogni caso la stipulazione di contratti di somministrazione a tempo determinato
per cinque lavoratori.

Nelle unità produttive che occupino fino a quindici dipendenti è consentita in ogni
caso la stipulazione complessivamente di contratti a tempo determinato e somministrazione per sei lavoratori.

**Art. 74 – Limiti percentuali**

Le assunzioni effettuate con contratti a tempo determinato e con contratti di somministrazione a tempo determinato non potranno complessivamente superare il 28%
annuo dell’organico a tempo indeterminato in forza nell’unità produttiva, ad esclusione dei contratti conclusi per la fase di avvio di nuove attività di cui all’art. 76 e per
sostituzione di lavoratori assenti con diritto alla conservazione del posto e fatto salvo
quanto previsto ai precedenti articoli 71, commi 2, 3, 73, commi 2 e 3 e all’art. 79
contratto a tempo determinato di sostegno all’occupazione.

La presente percentuale non è cumulabile con quella prevista dal sesto comma
dell’art. 71 del presente CCNL.

**Art. 75 – Contratti a tempo determinato in località turistiche**

Le Parti, preso atto che in determinate località a prevalente vocazione turistica le
aziende che applicano il presente CCNL, pur non esercitando attività a carattere
stagionale secondo quanto previsto dall’elenco allegato al DPR 7 ottobre 1963, n.
1525 e successive modificazioni, necessitano di gestire picchi di lavoro intensificati
in determinati periodi dell’anno, concordano che i contratti a tempo determinato
conclusi per gestire detti picchi di lavoro siano riconducibili a ragioni di stagionalità, pertanto esclusi da limitazioni quantitative ai sensi dell’art. 23, co. 2, lett. c) del
D.Lgs. n. 81/2015.

Le Parti concordano che l’individuazione delle località a prevalente vocazione turistica, ove si collocano le suddette assunzioni a tempo determinato, sia definita dalle
organizzazioni territoriali aderenti alle Parti stipulanti il presente CCNL, con apposito accordo.

Le Parti, infine, a seguito delle modifiche intervenute al quadro normativo di riferimento hanno sottoscritto un verbale di intesa in data 17 aprile 2019 a cui fanno
espressamente rinvio.

**Art. 76 – Nuove attività**

I contratti a tempo determinato stipulati dalle aziende in relazione alla fase di avvio
di nuove attività saranno di durata limitata al periodo di tempo necessario per la
messa a regime dell’organizzazione aziendale e comunque non eccedente i dodici
mesi, che possono essere elevati sino a ventiquattro dalla contrattazione integrativa,
territoriale e/o aziendale.

**Art. 77 – Diritto di precedenza**

In ragione delle diversità strutturali dei settori che compongono il Terziario, le Parti
potranno, a livello territoriale o aziendale, normare casi in cui si possa ricorrere al
diritto di precedenza.

**Art. 78 – Monitoraggio**

In occasione dell’instaurazione di contratti a tempo determinato e di contratti di
somministrazione a tempo determinato, le aziende sono tenute a darne comunicazione scritta all’apposita Commissione costituita presso l’Ente Bilaterale territoriale
e, su richiesta di questa, a fornire indicazione analitica delle tipologie dei contratti
intervenuti. La Commissione, ove ritenga che venga a configurarsi un quadro di utilizzo anomalo degli istituti, ha facoltà di segnalare i casi alle parti stipulanti il presente contratto.

**Art. 79 – Contratto a tempo determinato di sostegno all’occupazione**

Al fine di favorire l’inserimento o la ricollocazione di categorie di soggetti svantaggiati, per la vigenza del presente CCNL, potranno essere stipulati una sola volta con
il medesimo soggetto contratti a tempo determinato di sostegno all’occupazione con
soggetti che, ai sensi del Regolamento (UE) n. 651/2014, non hanno un impiego
retribuito da almeno 6 mesi o, negli ultimi 6 mesi, hanno svolto attività lavorativa in
forma autonoma o parasubordinata dalla quale derivi un reddito inferiore al reddito
annuale minimo personale escluso da imposizione ovvero con soggetti che abbiano
completato presso altra azienda il periodo di apprendistato e il cui rapporto lavorativo sia stato risolto al termine del periodo formativo e con soggetti che abbiano
esaurito l’accesso a misure di sostegno al reddito.

Il suddetto contratto a tempo determinato di sostegno all’occupazione avrà una durata di 12 mesi, ed è escluso dalle percentuali previste dagli artt. 71 e 74 del presente
CCNL.

Al fine di favorire l’inserimento nel contesto aziendale del lavoratore, il datore di
lavoro effettuerà una formazione di 16 ore, comprensiva dell’apprendimento relativo alla prevenzione antinfortunistica, anche mediante la partecipazione a progetti
di formazione aziendale o in affiancamento per le ore dedicate alla formazione. Le
suddette ore dovranno essere evidenziate sul Libro Unico del Lavoro.

La formazione di cui al precedente comma può essere inclusa nei piani formativi
presentati al fondo Forte, a fronte di specifiche indicazioni che le Parti forniranno al
Fondo per includere tali destinatari negli Avvisi.

Il livello di inquadramento professionale e il conseguente trattamento economico
sarà, per i primi sei mesi, di 2 livelli inferiori e per il restante periodo di un livello
inferiore rispetto alla qualifica indicata nel contratto di assunzione.

In caso di trasformazione del rapporto in contratto a tempo indeterminato, il livello
di inquadramento e il conseguente trattamento economico sarà di 1 livello inferiore
rispetto a quello spettante per la qualifica indicata nel contratto di assunzione, per un
ulteriore periodo di 24 mesi.

Per i lavoratori assunti per qualifiche comprese nel sesto livello, l’inquadramento
e il conseguente trattamento economico saranno al settimo livello per i primi sei
mesi della durata del contratto ed al sesto livello per i restanti 6 mesi della durata del
contratto, nonché per l’eventuale periodo di ventiquattro mesi aggiuntivi in caso di
conversione dello stesso a tempo indeterminato.

La contribuzione a carico del datore di lavoro per il fondo di previdenza complementare Fon.Te è pari per tutta la durata del contratto all’1,05%, comprensivo della
quota associativa pari a 22,00 euro della retribuzione utile per il computo del TFR.
La medesima contribuzione sarà applicata anche in caso di trasformazione a tempo
indeterminato per i primi 24 mesi.

I lavoratori assunti ai sensi del presente articolo non sono computabili ai fini della
determinazione del numero complessivo dei dipendenti previsto dall’art. 82, primo
comma, punto 2), per la durata del contratto di sostegno all’occupazione e per il
successivo periodo di 24 mesi in caso di conferma a tempo indeterminato.

La presente disciplina ha carattere sperimentale, sarà oggetto di monitoraggio da
realizzarsi secondo le previsioni dell’art. 78 e di verifica delle parti in occasione del
rinnovo del presente CCNL.


**Capo III – Part Time**

**Art. 80 – Premessa**

Le Parti, ritenendo che il rapporto di lavoro a tempo parziale possa essere considerato mezzo idoneo ad agevolare l’incontro fra domanda ed offerta di lavoro, nell’intento di garantire ai lavoratori a tempo parziale un corretto ed equo regime normativo,
concordano nel merito quanto segue.

Il rapporto di lavoro a tempo parziale ha la funzione di consentire: flessibilità della
forza lavoro in rapporto ai flussi di attività nell’ambito della giornata, della settimana,
del mese o dell’anno; risposta ad esigenze individuali dei lavoratori, anche già occupati.

**Art. 81 – Definizioni**

Nel rispetto delle previsioni di cui al D.Lgs. n. 81/2015, ai sensi del presente CCNL,
si intende:

a) per “tempo parziale” l’orario di lavoro, fissato dal contratto individuale, cui
sia tenuto un lavoratore, che risulti comunque inferiore all’orario normale di
lavoro previsto dal presente contratto;
b) per “rapporto di lavoro a tempo parziale di tipo orizzontale” quello in cui la
riduzione di orario rispetto al tempo pieno è prevista in relazione all’orario
normale giornaliero di lavoro praticato in azienda;
c) per “rapporto di lavoro a tempo parziale di tipo verticale” quello in relazione al
quale risulti previsto che l’attività lavorativa sia svolta a tempo pieno, ma limitatamente a periodi predeterminati nel corso della settimana, del mese o dell’anno;
d) per “rapporto di lavoro a tempo parziale di tipo misto” quello che si svolge
secondo una combinazione delle due modalità indicate nelle lettere b) e c).

**Art. 82 – Rapporto a tempo parziale**

L’instaurazione del rapporto a tempo parziale dovrà risultare da atto scritto, nel quale siano indicati i seguenti elementi:
1) il periodo di prova per i nuovi assunti;
2) la durata della prestazione lavorativa ridotta e le relative modalità da ricondurre ai regimi di orario esistenti in azienda; la prestazione individuale sarà
fissata fra datore di lavoro e lavoratore in misura non inferiore ai seguenti limiti:

aziende che occupino complessivamente fino a 30 dipendenti

a) 16 ore, nel caso di orario ridotto rispetto al normale orario settimanale;
b) 64 ore, nel caso di orario ridotto rispetto al normale orario mensile;
c) 532 ore, nel caso di orario ridotto rispetto al normale orario annuale.

aziende che occupino complessivamente più di 30 dipendenti

d) 18 ore nel caso di orario ridotto rispetto al normale orario settimanale;
e) 72 ore, nel caso di orario ridotto rispetto al normale orario mensile;
f) 600 ore, nel caso di orario ridotto rispetto al normale orario annuale.
3) il trattamento economico e normativo secondo criteri di proporzionalità
all’entità della prestazione lavorativa;
4) puntuale indicazione della durata della prestazione lavorativa e della collocazione dell’orario con riferimento al giorno, alla settimana, al mese e all’anno,
così come previsto dall’art. 5, 2° comma, D.Lgs. n. 81/2015.

Potranno essere realizzati contratti di lavoro a tempo parziale della durata di 8 ore
settimanali per la giornata di sabato o domenica cui potranno accedere, studenti, lavoratori occupati a tempo parziale presso altro datore di lavoro, nonché giovani fino
a 25 anni di età compiuti. Altre modalità relative alla collocazione della giornata di
lavoro potranno essere definite previo accordo aziendale ovvero previo parere vincolante di conformità dell’Ente Bilaterale Territoriale.

In relazione alle specifiche realtà territoriali ed aziendali ed alle particolari condizioni dei lavoratori, al secondo livello di contrattazione possono essere raggiunte intese
diverse in merito a quanto previsto in materia di durata della prestazione.

La prestazione lavorativa giornaliera fino a 4 ore non potrà essere frazionata nell’arco
della giornata.

**Art. 83 – Genitori di portatori di handicap**

I genitori di portatori di handicap grave, comprovato dai Servizi Sanitari competenti
per territorio, che richiedano il passaggio a tempo parziale, hanno diritto di
precedenza rispetto agli altri lavoratori.

**Art. 84 – Disciplina del rapporto a tempo parziale**

Il rapporto a tempo parziale sarà disciplinato secondo i seguenti principi:
a) volontarietà di entrambi le parti;
b) reversibilità della prestazione da tempo parziale a tempo pieno in relazione
alle esigenze aziendali e quando sia compatibile con le mansioni svolte e/o
da svolgere, ferma restando la volontarietà delle parti;
c) priorità nel passaggio da tempo pieno a tempo parziale o viceversa dei lavoratori già in forza rispetto ad eventuali nuove assunzioni, per le stesse mansioni;
d) applicabilità delle norme del presente contratto in quanto compatibili con la
natura del rapporto stesso;
e) volontarietà delle parti in caso di modifiche dell’articolazione dell’orario concordata.

**Art. 85 – Relazioni sindacali aziendali**

Nel rispetto delle norme contrattuali che disciplinano le relazioni sindacali aziendali, potrà essere esaminata la corretta applicazione dei principi suddetti. Il datore di
lavoro è tenuto ad informare le Rappresentanze Sindacali Aziendali, ove esistenti,
con cadenza annuale, sull’andamento delle assunzioni a tempo parziale, la relativa
tipologia e il ricorso al lavoro supplementare.

**Art. 86 – Criterio di proporzionalità**

Ai sensi del punto 3, dell’art. 82, la proporzionalità del trattamento economico e normativo del lavoratore assunto a tempo parziale si determina sulla base del rapporto
fra orario settimanale o mensile ridotto ed il corrispondente orario intero previsto
dal presente contratto.

**Art. 87 – Periodo di comporto per malattia e infortunio**

Nel rispetto di quanto previsto ai punti 2) e 3) dell’articolo 82, il criterio di proporzionalità di cui al precedente art. 86 si applica anche per quanto riguarda il periodo
di comporto.

Nel rapporto di lavoro a tempo parziale di tipo orizzontale si applicano le stesse disposizioni previste dagli articoli 186 e 187 del presente contratto, e pertanto il comporto è fissato, in entrambi i casi, in 180 giorni di calendario, indipendentemente
dalla durata giornaliera dell’orario di lavoro.

Nel rapporto di lavoro a tempo parziale di tipo verticale o misto il lavoratore ha diritto alla conservazione del posto per un periodo massimo non superiore alla metà
delle giornate lavorative concordate fra le parti in un anno solare, indipendentemente dalla durata giornaliera dell’orario di lavoro in esse prevista e fermo restando il
principio sancito nella dichiarazione a verbale di cui all’art. 188

**Art. 88 – Quota giornaliera della retribuzione**

Fermo restando che, eccettuate le prestazioni occasionali o saltuarie, la retribuzione
sia normale che di fatto dei lavoratori assunti a tempo parziale è in misura fissa mensile, la quota giornaliera di essa si ottiene, in tutti i casi, dividendo l’importo mensile
determinato ai sensi dell’art. 86, per il divisore convenzionale 26, fatto salvo quanto
previsto dall’art. 211.

**Art. 89 – Quota oraria della retribuzione**

Per i lavoratori a tempo parziale la quota oraria della retribuzione, sia normale che
di fatto, si ottiene dividendo la retribuzione mensile che sarebbe spettata in caso di
svolgimento del rapporto a tempo pieno per il divisore convenzionale orario previsto all’art. 211.

**Art. 90 – Festività**

Fermo restando quanto previsto all’art. 209, in caso di coincidenza di una delle festività di cui all’art. 154, con una domenica, in aggiunta alla retribuzione mensile sarà corrisposto ai lavoratori occupati a tempo parziale un ulteriore importo pari alla
quota giornaliera della retribuzione di fatto di cui all’art. 208.

**Art. 91 – Permessi retribuiti**

Fermo restando il computo per dodicesimi dei permessi retribuiti di cui all’art. 158,
con le modalità previste dallo stesso articolo, il numero di ore annuo dei permessi
retribuiti spettanti al lavoratore a tempo parziale si determina utilizzando i criteri
previsti dal precedente art. 86.

**Art. 92 – Ferie**

Conformemente a quanto previsto all’art. 159, i lavoratori a tempo parziale hanno
diritto a un periodo di ferie annuali nella misura di 26 giorni lavorativi, fermo restando che la settimana lavorativa – quale che sia la distribuzione dell’orario di lavoro
settimanale – è comunque considerata di sei giorni lavorativi dal lunedì al sabato agli
effetti del computo delle ferie. La retribuzione relativa va commisurata alla prestazione di lavoro ordinario riferita al periodo di maturazione delle ferie.

Nel solo caso di prestazione lavorativa configurata come alternanza di mesi lavorati a tempo pieno con altri non lavorati, in alternativa a quanto previsto al comma
precedente, il periodo di ferie sarà calcolato proporzionalmente in relazione ai mesi
lavorati nel periodo di maturazione, con corresponsione della retribuzione intera.

**Art. 93 – Permessi per studio**

Per i lavoratori occupati a tempo parziale il numero di ore di permesso retribuito di cui
agli artt. 166 e 171, è determinato utilizzando i criteri previsti dal precedente art. 86.

**Art. 94 – Lavoro supplementare – Normativa**

Per lavoro supplementare si intende quello prestato su base volontaria fino al raggiungimento dell’orario di lavoro del personale a tempo pieno.

Ai sensi delle vigenti disposizioni di legge quando vi sia accordo tra datore di lavoro
e lavoratore, sono autorizzate prestazioni di lavoro supplementare sino al limite di
cui al primo comma del presente articolo.

Per i lavoratori che svolgono un rapporto di lavoro a tempo parziale verticale o misto,
anche a tempo determinato, è consentito lo svolgimento di prestazioni lavorative
straordinarie, intendendosi per tali quelle eccedenti il normale orario di lavoro settimanale previsto dal presente contratto per i lavoratori a tempo pieno.

Le ore di lavoro supplementare verranno retribuite con la quota oraria della retribuzione di fatto di cui all’art. 208, secondo le modalità previste dall’art. 211, lettera a),
e la maggiorazione forfettariamente e convenzionalmente determinata nella misura
del 35%, comprensiva di tutti gli istituti differiti, ivi compreso il trattamento di fine
rapporto, da calcolare sulla quota oraria della retribuzione di fatto di cui all’art. 208.

Ferma restando l’applicabilità della presente norma, mantengono validità gli accordi
aziendali già esistenti.

**Dichiarazione a verbale**
Il nuovo sistema di calcolo del compenso per il lavoro supplementare decorre dal 1°
gennaio 2000.

**Art. 95 – Clausole flessibili ed elastiche**

Nell’ambito della contrattazione di secondo livello, territoriale e aziendale le parti
stipulati il presente CCNL potranno concordare le modalità della prestazione del
lavoro part time per quanto concerne l’apposizione delle clausole elastiche e flessibili
previste dalle vigenti disposizioni di legge e successive modifiche, nel rispetto dei
principi generali qui di seguito indicati.

In attesa della regolamentazione delle clausole elastiche e/o flessibili ai sensi del
comma precedente, ferme restando le condizioni di miglior favore già convenute nel
secondo livello di contrattazione, nei territori e nelle aziende in cui non siano state
raggiunte intese in materia di clausole flessibili e/o elastiche, si applicano le seguenti
disposizioni.

L’accordo del lavoratore alle clausole flessibili e/o elastiche deve risultare da atto
scritto.

Nell’accordo devono essere indicate le ragioni di carattere tecnico, organizzativo,
produttivo o sostitutivo che autorizzano all’applicazione delle clausole flessibili od
elastiche.

Il termine di preavviso per l’esercizio delle clausole flessibili e/o elastiche è di
almeno due giorni.

Le Parti del contratto di lavoro a tempo parziale possono concordare clausole
flessibili relative alla variazione della collocazione temporale della prestazione.

La collocazione temporale della prestazione lavorativa può essere modificata,
rispetto a quella contrattualmente stabilita, nel caso di esigenze di carattere tecnico,
organizzativo, produttivo o sostitutivo.

Le ore di lavoro ordinarie, richieste a seguito dell’applicazione di clausole flessibili
verranno retribuite, per le sole ore in cui la variazione stessa viene effettuata, in
misura non inferiore alla sola maggiorazione dell’1,5% da calcolare sulla quota di
retribuzione di fatto di cui all’art. 208.

Nei contratti di tipo verticale e misto, le parti del rapporto di lavoro a tempo parziale
possono concordare clausole elastiche relative alla variazione in aumento della
durata della prestazione, entro il limite massimo del 30% della prestazione lavorativa
annua concordata.

Le ore di lavoro a seguito dell’applicazione delle clausole elastiche che determino
un incremento duraturo della quantità della prestazione, verranno retribuite con
la quota oraria della retribuzione di fatto di cui all’art. 208 del CCNL secondo
le modalità previste dall’art. 211 lett. a), e la maggiorazione forfetariamente e
convenzionalmente determinata almeno nella misura del 36,5% (35%+1,5%) da
calcolare sulla quota oraria della retribuzione di fatto di cui all’art. 208.

Le maggiorazioni previste dal presente articolo non rientrano nella retribuzione di
fatto di cui all’art. 208 ed escludono il computo del compenso per la prestazione del lavoro a seguito dell’applicazione di clausole flessibili od elastiche su ogni altro
istituto.

In alternativa alle maggiorazioni dell’1,5% previste dai commi 8 e 10 del presente
articolo, a fronte dell’applicazione di clausole flessibili e/o elastiche le parti
interessate possono concordare un’indennità annuale in ogni caso pari ad almeno
120 euro non cumulabili, da corrispondere per quote mensili.

L’eventuale rifiuto del lavoratore alla sottoscrizione di clausole flessibili od elastiche
non integra gli estremi del giustificato motivo di licenziamento, né l’adozione di
provvedimenti disciplinari.

L’atto scritto di ammissione alle clausole flessibili od elastiche, deve prevedere il
diritto del lavoratore di denunciare il patto stesso, durante il corso di svolgimento del
rapporto di lavoro a tempo parziale, almeno nei seguenti casi:

- esigenze di tutela della salute certificate dal servizio sanitario pubblico;

- comprovata instaurazione di altra attività
lavorativa;

- esigenze personali di cui all’art. 169 del CCNL, debitamente comprovate.

La denuncia, in forma scritta, potrà essere effettuata quando siano decorsi sei mesi
dalla stipulazione del patto e dovrà essere accompagnata da un preavviso di almeno
un mese.

A seguito della denuncia di cui al comma precedente, viene meno la facoltà del datore
di lavoro di variare la collocazione temporale della prestazione lavorativa inizialmente
concordata, ovvero il suo incremento in applicazione delle clausole elastiche.

Il datore di lavoro può, a sua volta, recedere dal patto con un preavviso di almeno un
mese.

**Art. 96 – Registro lavoro supplementare**

Le ore di lavoro supplementare saranno cronologicamente annotate, a cura dell’azienda, su apposito registro, che dovrà essere esibito in visione, a richiesta delle
R.S.U./R.S.A. e/o Organizzazioni Sindacali regionali, provinciali o
comprensoriali stipulanti il presente CCNL, presso la sede della locale
Associazione imprenditoriale, con l’obiettivo di consentire alle Parti, di norma annualmente, il monitoraggio
circa l’utilizzo del lavoro supplementare, al fine di concordare il consolidamento di
quota parte delle ore di lavoro supplementare. Ciò in rapporto all’organizzazione del
lavoro o alle cause che l’abbiano reso necessario.

Il registro di cui al precedente comma può essere sostituito da altra idonea documentazione (Libro Unico del Lavoro).

**Art. 97 – Mensilità supplementari (13a e 14a)**

Per i lavoratori a tempo parziale, in caso di trasformazione del rapporto nel corso
dell’anno, l’importo della 13a e della 14a mensilità è determinato per dodicesimi, riproporzionando ciascuno di essi sulla base dei criteri previsti dal precedente art. 86.

Ogni dodicesimo è calcolato sulla base della retribuzione di fatto, di cui all’art. 208,
spettante all’atto della corresponsione.

**Art. 98 – Preavviso**

I termini di preavviso per i lavoratori occupati a tempo parziale hanno la stessa durata
di quelli previsti per i lavoratori a tempo pieno e si calcolano in giorni di calendario
indipendentemente dalla durata e dall’articolazione della prestazione lavorativa.

Essi decorrono dal primo e dal sedicesimo giorno di ciascun mese.

**Art. 99 – Relazioni sindacali regionali**

Nel corso degli incontri previsti a livello regionale dall’art. 2, si procederà all’esame
delle problematiche connesse all’istituto del rapporto a tempo parziale, considerando la specificità del settore.

**Art. 100 – Part time post maternità**

Al fine di consentire ai lavoratori assunti a tempo pieno indeterminato l’assistenza al bambino fino al compimento del terzo anno di età, le aziende accoglieranno,
nell’ambito del 3 per cento della forza occupata nell’unità produttiva, in funzione della fungibilità dei lavoratori interessati, la richiesta di trasformazione temporanea
del rapporto di lavoro da tempo pieno a tempo parziale da parte del genitore.

Nelle unità produttive che occupano da 20 a 33 dipendenti non potrà fruire della
riduzione dell’orario più di un lavoratore. Il datore di lavoro accoglierà le richieste in
funzione della fungibilità dei lavoratori interessati ed in base al criterio della priorità
cronologica della presentazione delle domande.

La richiesta di passaggio a part time dovrà essere presentata con un preavviso di 60
giorni, dovrà indicare il periodo per il quale viene ridotta la prestazione lavorativa e
avrà decorrenza solo successivamente alla completa fruizione delle ferie e dei permessi retribuiti residui.

**Art. 101 – Lavoratori affetti da patologie oncologiche**

Ai sensi dell’articolo 8, comma 3, D.Lgs. n. 81/15, i lavoratori affetti da patologie
oncologiche nonché da gravi patologie cronico-degenerative ingravescenti, per i
quali residui una ridotta capacità lavorativa, anche a causa degli effetti invalidanti
di terapie salvavita, accertata da una commissione medica istituita presso l’azienda
unità sanitaria locale territorialmente competente, hanno diritto alla trasformazione
del rapporto di lavoro a tempo pieno in lavoro a tempo parziale verticale od orizzontale. Il rapporto di lavoro a tempo parziale deve essere trasformato nuovamente in
rapporto di lavoro a tempo pieno a richiesta del lavoratore.

**Art. 102 – Condizioni di miglior favore**

Restano confermate eventuali condizioni di miglior favore, anche aziendali, in atto, con
riferimento alla materia di cui al presente titolo.

**Capo IV – Telelavoro**

**Dichiarazione a verbale**
In relazione all’Accordo Interconfederale per il recepimento dell’accordo quadro europeo sul telelavoro concluso il 16 luglio 2002 tra UNICE/ UEAPME, CEEP e CES
del 9 giugno 2004, le Parti riconoscono che i contenuti dell’Accordo sul Telelavoro subordinato del 20 giugno 1997 sono ad esso conformi e pertanto ne confermano
l’integrale validità.

**Capo V – Lavoratori disabili**

**Art. 103 – Convenzioni**

Le Parti convengono sull’obiettivo di favorire l’inserimento nel mondo del lavoro di
giovani con ridotta capacità lavorativa per handicap intellettivo leggero, sulla base di
convenzioni e degli altri strumenti previsti dall’art. 11 della Legge n. 68/1999.
