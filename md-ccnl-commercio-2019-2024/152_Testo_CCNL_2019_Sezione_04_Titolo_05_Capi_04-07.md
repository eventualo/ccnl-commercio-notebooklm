# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----


###### SEZIONE QUARTA – DISCIPLINA DEL RAPPORTO DI

##### LAVORO

###### Titolo V – Svolgimento del rapporto di lavoro

**Capo IV – Ferie**

**Art. 159 – Ferie**

Il personale di cui al presente contratto ha diritto a un periodo di ferie annuali nella
misura di ventisei giorni lavorativi, fermo restando che la settimana lavorativa – quale che sia la distribuzione dell’orario di lavoro settimanale – è comunque considerata
di sei giorni lavorativi dal lunedì al sabato agli effetti del computo delle ferie.

Dal computo del predetto periodo di ferie vanno escluse le domeniche e le festività
nazionali e infrasettimanali cadenti nel periodo stesso, e pertanto il periodo di ferie
sarà prolungato di tanti giorni quante sono le domeniche e le festività nazionali e
infrasettimanali in esso comprese.

Nel caso di lavoratore di cittadinanza non italiana che abbia necessità di godere di un
periodo di ferie più lungo, al fine di utilizzarlo per un rimpatrio non definitivo, su sua
richiesta e accordo del datore di lavoro, è possibile l’accumulo delle ferie nell’arco
massimo di un biennio, nei limiti previsti dalla legge.

**Dichiarazione a verbale**
Le Parti si danno atto reciprocamente che la disciplina della misura e del computo
delle ferie di cui al presente articolo costituisce un complesso normativo inscindibile
migliorativo della precedente disciplina in materia.

Nei confronti dei lavoratori che alla data del 30 giugno 1973 già usufruivano di un
periodo di ferie di trenta giorni lavorativi (anzianità di servizio oltre 20 anni) verranno mantenute le condizioni di miglior favore.

**Chiarimento a verbale**
Nella ipotesi di risoluzione del rapporto di lavoro, l’indennità sostitutiva delle ferie
si calcola dividendo per ventisei la retribuzione mensile di fatto di cui all’art. 208.


**Art. 160 – Determinazione periodo di ferie**

Compatibilmente con le esigenze dell’azienda, e tenuto conto di quelle dei lavoratori, è in facoltà del datore di lavoro stabilire il periodo delle ferie dal maggio all’ottobre, eccettuate le aziende fornitrici di apparecchiature frigorifere e di birra, acque
minerali, bevande gassate, gelati e ghiaccio, nonché le aziende di raccolta e salatura
di pelli grezze fresche che potranno fissare i turni di ferie in qualsiasi periodo dell’anno. Ferme restando le eccezioni sopra indicate, in deroga a quanto sopra, la determinazione dei turni feriali potrà avvenire anche in periodi diversi dell’anno in accordo
tra le parti e mediante programmazione.

Le ferie potranno essere frazionate in non più di due periodi.

I turni di ferie non potranno avere inizio di domenica, né di giorno festivo e neppure
nel giorno antecedente alla domenica o a quello festivo ad eccezione dei turni aventi
inizio il 1° o il 16° giorno del mese.

Il decorso delle ferie resta interrotto nel caso di sopravvenienza, durante il periodo
stesso, di malattia regolarmente denunciata e riconosciuta dalle strutture sanitarie
pubbliche competenti per territorio.

**Dichiarazione a verbale**
Le Parti si danno atto che, anche con riferimento alla normativa di cui al presente
articolo, restano fermi gli obblighi di cui ai successivi artt. 184, 1° comma, e 237, 1°
comma.

**Art. 161 – Normativa retribuzione ferie**

Durante il periodo di ferie decorre a favore del lavoratore la retribuzione di fatto, di
cui all’art. 208.

Al lavoratore retribuito in tutto o in parte a provvigione il datore di lavoro corrisponderà, durante il periodo di ferie, una quota pari alla media delle provvigioni percepite dagli altri colleghi del negozio o del reparto.

Nelle aziende con un solo dipendente o quando tutto il personale sia in ferie spetterà
al singolo dipendente, durante il periodo di ferie, la media mensile delle provvigioni
dallo stesso percepita negli ultimi 12 mesi o nel minor periodo di servizio prestato.

Se il dipendente retribuito a provvigione è in ferie e viene sostituito da altro dipendente estraneo al reparto, il lavoratore in ferie avrà diritto ad una quota di provvigioni, a carico del datore di lavoro, pari a quella spettante al suo sostituto.

**Art. 162 – Normativa per cessazione rapporto**

In caso di licenziamento o di dimissioni, spetteranno al lavoratore tanti dodicesimi
del periodo di ferie al quale ha diritto, quanti sono i mesi di effettivo servizio prestato
per l’anno di competenza.

**Art. 163 – Richiamo lavoratore in ferie**

Per ragioni di servizio il datore di lavoro potrà chiamare il lavoratore prima del termine del periodo di ferie, fermi restando il diritto del lavoratore a completare detto
periodo in epoca successiva e il diritto al rimborso delle spese sostenute sia per l’anticipato rientro, sia per tornare eventualmente al luogo dal quale il dipendente sia
stato richiamato.

**Art. 164 – Irrinunciabilità**

Le ferie sono irrinunciabili e pertanto nessuna indennità è dovuta al lavoratore che
spontaneamente si presenti in servizio durante il turno di ferie assegnatogli.

**Art. 165 – Registro ferie**

Per le ferie verrà istituito presso le aziende apposito registro con le stesse garanzie e
modalità previste dal precedente art. 150 per il lavoro straordinario.

Il registro di cui al precedente capoverso può essere sostituito da altra idonea documentazione (Libro Unico del Lavoro).


**Capo V – Congedi – Diritto allo studio – Aspettative**

**Art. 166 – Congedi retribuiti**

In casi speciali e giustificati il datore di lavoro potrà concedere in qualunque epoca dell’anno congedi retribuiti con facoltà di dedurli dai permessi individuali di cui
all’art. 158 ovvero, ove esauriti, dalle ferie.

Ai lavoratori studenti, compresi quelli universitari, che devono sostenere prove di
esame, e che, in base alla Legge 20 maggio 1970, n. 300, hanno diritto ad usufruire di
permessi giornalieri retribuiti, le aziende concederanno altri 5 giorni retribuiti, pari
a 40 ore lavorative all’anno, per la relativa preparazione.

I permessi di cui al precedente comma saranno retribuiti previa presentazione della
documentazione ufficiale degli esami sostenuti (certificati, dichiarazioni, libretti e
ogni altro idoneo mezzo di prova).

**Art. 167 – Funzioni pubbliche elettive**

In conformità alla vigente legge 21 marzo 1990, n. 53, in occasione di tutte le consultazioni elettorali disciplinate da Leggi della Repubblica o delle Regioni, coloro che
adempiono funzioni presso gli Uffici elettorali, ivi compresi i rappresentanti di lista
o di gruppo di candidati nonché, in occasione di Referendum, i rappresentanti dei
partiti o gruppi politici e dei promotori del Referendum, hanno diritto di assentarsi
dal lavoro per tutto il periodo corrispondente alla durata delle relative operazioni.

I giorni di assenza dal lavoro compresi nel periodo di cui al precedente comma sono
considerati, a tutti gli effetti, giorni di attività lavorativa.

I lavoratori che siano eletti membri del Parlamento Nazionale o di Assemblee Regionali ovvero siano chiamati ad altre funzioni pubbliche elettive, possono, a richiesta,
essere collocati in aspettativa non retribuita, per tutta la durata del loro mandato.


**Art. 168 – Permessi per decessi e gravi infermità**

Ai sensi e per gli effetti dell’art. 4, 1° comma, della Legge 8 marzo 2000, n. 53 e degli
artt. 1 e 3 del regolamento d’attuazione di cui al Decreto Interministeriale 21 luglio
2000, n. 278, la lavoratrice e il lavoratore hanno diritto a tre giorni complessivi di
permesso retribuito all’anno in caso di decesso o di documentata grave infermità del
coniuge, anche legalmente separato, o del convivente purché la stabile convivenza
con il lavoratore o la lavoratrice risulti da certificazione anagrafica o di un parente entro il secondo grado anche non convivente, o di un soggetto componente la famiglia
anagrafica della lavoratrice o del lavoratore medesimi.

Per fruire del permesso il lavoratore è tenuto a preavvertire il datore di lavoro dell’evento che dà titolo al permesso medesimo e i giorni nei quali sarà utilizzato.

Nel caso di richiesta del permesso per grave infermità dei soggetti indicati, il lavoratore deve presentare, entro il termine massimo di dieci giorni dalla ripresa dell’attività lavorativa, idonea documentazione del medico specialista del Servizio sanitario
nazionale o con esso convenzionato o del medico di medicina generale o del pediatra
di libera scelta o della struttura sanitaria nel caso di ricovero o intervento chirurgico.
In mancanza della documentazione i giorni di permesso saranno detratti dalle ferie
o dal monte ore dei permessi retribuiti di cui all’art. 158 del CCNL.

Nel caso di richiesta del permesso per decesso, il lavoratore è tenuto a documentare
detto evento con la relativa certificazione, ovvero, nei casi consentiti, con dichiarazione sostitutiva.

I giorni di permesso possono essere utilizzati dal lavoratore entro sette giorni dal
decesso o dall’accertamento dell’insorgenza della grave infermità o della necessità di
provvedere a conseguenti specifici interventi terapeutici.

Nei giorni di permesso non sono considerati i giorni festivi e quelli non lavorativi.

Nel caso di documentata grave infermità dei soggetti indicati, il lavoratore ed il datore di lavoro possono concordare, in alternativa all’utilizzo dei giorni di permesso,
diverse modalità di espletamento dell’attività lavorativa comportanti una riduzione dell’orario di lavoro complessivamente non inferiore ai giorni di permesso che vengono sostituiti.

L’accordo è stipulato in forma scritta, sulla base della proposta della lavoratrice o
del lavoratore ed in esso sono indicati i giorni di permesso che sono sostituiti dalle
diverse modalità concordate e la cadenza temporale di produzione da parte del lavoratore della idonea certificazione atta a documentare la permanenza della grave
infermità. Dal momento in cui venga accertato il venire meno della grave infermità il
lavoratore è tenuto a riprendere l’attività lavorativa secondo le modalità ordinarie. Il
corrispondente periodo di permesso non goduto può essere utilizzato per altri eventi che dovessero verificarsi nel corso dell’anno alle condizioni previste dalle presenti
disposizioni.

La riduzione dell’orario di lavoro conseguente alle diverse modalità concordate deve
avere inizio entro sette giorni dall’accertamento dell’insorgenza della grave infermità
o della necessità di provvedere agli interventi terapeutici.

I permessi di cui al presente articolo sono cumulabili con quelli previsti per l’assistenza delle persone handicappate dall’art. 33 della Legge 5 febbraio 1992, n. 104, e successive modificazioni.

Sono fatte salve eventuali condizioni di miglior favore.

**Art. 169 – Aspettativa per gravi motivi familiari**

Ai sensi e per gli effetti di quanto previsto dall’art. 4, 2° comma, della Legge n.
53/2000 e dagli artt. 2 e 3 del regolamento d’attuazione di cui al Decreto Interministeriale 21 luglio 2000, n. 278, il lavoratore, anche apprendista, ha diritto ad un periodo di congedo per i gravi motivi familiari espressamente indicati dalle richiamate
disposizioni di legge, relativi alla situazione personale, della propria famiglia anagrafica e dei soggetti di cui all’art. 433 cod. civ. anche se non conviventi, nonché dei
portatori di handicap, parenti o affini entro il terzo grado, anche se non conviventi.

Tale congedo, utilizzabile in modo continuativo o frazionato, non potrà essere superiore a due anni nell’arco dell’intera vita lavorativa. Durante tale periodo il dipendente conserva il posto di lavoro, non ha diritto alla retribuzione e non può svolgere
alcun tipo di attività lavorativa. Il congedo non è computato nell’anzianità di servizio.

Il lavoratore dovrà presentare richiesta scritta specificando i motivi e la durata del
periodo di congedo precisando, di norma, la durata minima dello stesso e documentare, anche attraverso dichiarazione sostitutiva nei casi consentiti, il legame di parentela, affinità o di famiglia anagrafica con i soggetti sopra indicati.

Il lavoratore deve altresì assolvere agli obblighi di documentazione previsti dall’art.3
del medesimo regolamento di attuazione.

Il datore di lavoro è tenuto entro 10 giorni dalla richiesta del congedo, ad esprimersi
sulla stessa e a comunicare l’esito al dipendente. Casi d’urgenza saranno esaminati
entro 3 giorni lavorativi.

L’eventuale diniego, la proposta di rinvio ad un periodo successivo e determinato,
la concessione parziale del congedo, devono essere motivati in relazione alle condizioni previste per la richiesta del congedo e/o alle ragioni organizzative e produttive
che non consentono la sostituzione del dipendente. Su richiesta del dipendente la
domanda deve essere riesaminata nei successivi 10 giorni.

Il datore di lavoro assicura l’uniformità delle decisioni avuto riguardo alla prassi
adottata e alla situazione organizzativa e produttiva dell’impresa.

Nel caso di rapporti di lavoro a tempo determinato la richiesta di congedo può essere
in ogni caso negata per incompatibilità con la durata del rapporto in relazione al periodo di congedo richiesto, intendendosi per tale il periodo di aspettativa superiore
ad un quarto della durata del contratto, frazionabile al massimo in due periodi. Potrà
essere negato inoltre quando il rapporto sia stato instaurato in ragione della sostituzione di altro dipendente in congedo ai sensi della presente norma.

Ove ricorra una delle ipotesi di cui al comma precedente, è comunque consentito al
dipendente recedere dal rapporto senza obbligo del preavviso.

Il congedo di cui al presente articolo può essere altresì richiesto per il decesso di uno
dei soggetti di cui all’art. 4, 1° comma della Legge 8 marzo 2000, n. 53, per il quale il richiedente non abbia la possibilità di utilizzare permessi retribuiti a qualsiasi titolo spettanti nello stesso anno ai sensi delle medesime disposizioni o di disposizioni
previste dalla contrattazione collettiva.

Nel caso in cui la richiesta del congedo per questo motivo sia riferita a periodi non superiori a tre giorni, il datore di lavoro è tenuto ad esprimersi entro 24 ore dalla stessa e
a motivare l’eventuale diniego sulla base di eccezionali ragioni organizzative, nonché
ad assicurare che il congedo venga fruito comunque entro i successivi sette giorni.

Il lavoratore, una volta superata la durata minima del congedo specificata nella richiesta, ha diritto a rientrare nel posto di lavoro anche prima del termine del periodo
di congedo previo preavviso non inferiore a sette giorni.

In caso di contrasto sulla presenza dei gravi e comprovati motivi familiari o in relazione al diniego, la parte che ne abbia interesse potrà far ricorso alla Commissione
Paritetica territoriale di conciliazione che dovrà convocare le parti entro 10 giorni
dal ricevimento della richiesta, ed al Collegio Arbitrale di cui agli artt. 39 e 42.

**Art. 170 – Congedo matrimoniale**

Al lavoratore che non sia in periodo di prova compete, per contrarre matrimonio, un
congedo straordinario della durata di giorni quindici di calendario.

Compatibilmente con le esigenze dell’azienda, il datore di lavoro dovrà concedere il
congedo straordinario con decorrenza dal terzo giorno antecedente alla celebrazione del matrimonio.

Il lavoratore ha l’obbligo di esibire al datore di lavoro, alla fine del congedo, regolare
documentazione della celebrazione del matrimonio.

Durante il periodo di congedo straordinario per matrimonio, il lavoratore è considerato ad ogni effetto in attività di servizio, conservando il diritto alla retribuzione di
fatto di cui all’art. 208.


**Art. 171 – Diritto allo studio**

Al fine di contribuire al miglioramento culturale e professionale dei lavoratori del
settore commerciale, le aziende concederanno, nei casi e alle condizioni di cui ai
successivi commi, permessi retribuiti ai lavoratori non in prova che intendono frequentare corsi di studio compresi nell’ordinamento scolastico, svolti presso istituti
pubblici costituiti in base alla Legge 31 dicembre 1962, n. 1859, o riconosciuti in
base alla Legge 19 gennaio 1942, n. 86, nonché corsi regolari di studio per il conseguimento del diploma di scuola secondaria superiore e per il conseguimento di
diplomi universitari o di laurea o di master universitari promossi da università pubbliche o private legalmente riconosciute.

I lavoratori potranno richiedere permessi retribuiti per un massimo di 150 ore pro
capite in un triennio e nei limiti di un monte ore globale per tutti i dipendenti dell’unità produttiva che sarà determinato all’inizio di ogni triennio – a decorrere dal 1° ottobre 1976 – moltiplicando le 150 ore per un fattore pari al decimo del numero
totale dei dipendenti occupati nella unità produttiva a tale data. le ore di permesso,
da utilizzare nell’arco del triennio, sono usufruibili anche in un solo anno.

I lavoratori che potranno assentarsi contemporaneamente dall’unità produttiva per
frequentare i corsi di studio non dovranno superare il due per cento della forza occupata alla data di cui al precedente comma.

Nelle aziende che occupano da 30 a 49 dipendenti il diritto allo studio è comunque
riconosciuto ad un solo lavoratore nel corso dell’anno.

In ogni unità produttiva e nell’ambito di questa, per ogni singolo reparto, deve essere
comunque garantito lo svolgimento della normale attività.

Il lavoratore che chiederà di assentarsi con permessi retribuiti ai sensi del presente
articolo dovrà specificare il corso di studio al quale intende partecipare che dovrà
comportare l’effettiva frequenza, anche in ore non coincidenti con l’orario di lavoro,
ad un numero di ore doppio di quelle chieste come permesso retribuito.

A tal fine il lavoratore interessato dovrà presentare la domanda scritta all’azienda nei
termini e con le modalità che saranno concordate con il datore di lavoro. Tali termini, di norma, non saranno inferiori al trimestre.

Qualora il numero dei richiedenti sia tale da comportare il superamento della media
annua del monte ore triennale e determini comunque l’insorgere di situazioni contrastanti con le condizioni di cui al 3° comma e 5° comma del presente articolo, la
direzione aziendale, d’accordo con la Rappresentanza Sindacale ove esistente nell’azienda, e fermo restando quanto previsto ai precedenti 3° e 5° comma, provvederà
a ridurre proporzionalmente i diritti individuali sul monte ore complessivo in base
ai criteri obiettivi (quali: età, anzianità di servizio, caratteristiche dei corsi di studio)
per la identificazione dei beneficiari dei permessi e della relativa misura di ore assegnabili a ciascuno.

I lavoratori dovranno fornire all’azienda un certificato di iscrizione al corso e successivamente certificati mensili di effettiva frequenza con identificazione delle ore
relative.

Dei permessi di cui al secondo comma potranno altresì usufruire i lavoratori extracomunitari per la partecipazione a corsi di scolarizzazione dedicati, organizzati da
istituti e/o enti pubblici, con i limiti e le modalità di cui ai commi precedenti.

È demandato alle Organizzazioni territoriali aderenti alle Organizzazioni Nazionali
contraenti di svolgere congiuntamente le azioni più opportune affinché dagli organismi competenti siano predisposti corsi di studio che, garantendo le finalità di cui al
l° comma, favoriscano l’acquisizione di più elevati valori professionali e siano appropriati alle caratteristiche dell’attività commerciale.

Eventuali condizioni di miglior favore istituite in relazione al precedente art. 166 si
intendono acquisite per i lavoratori interessati, fermo restando che esse non sono
cumulabili con le ore di permesso accordate con il presente articolo.

**Art. 172 – Congedi per formazione**

In assenza di accordi aziendali in materia di fruizione dei congedi per formazione di
cui all’art. 5, della Legge 8 marzo 2000, n. 53, viene stabilita la disciplina seguente.

Ferme restando le vigenti disposizioni relative al diritto allo studio di cui all’articolo
10 della Legge 20 maggio 1970, n. 300, i lavoratori, che abbiano almeno quattro anni
di anzianità di servizio presso la stessa azienda, possono richiedere una sospensione
del rapporto di lavoro per congedi per la formazione per un periodo non superiore
ad undici mesi, continuativo o frazionato, nell’arco dell’intera vita lavorativa.

Per “congedo per la formazione” si intende quello finalizzato al completamento della
scuola dell’obbligo, al conseguimento del titolo di studio di secondo grado, del diploma universitario o di laurea, alla partecipazione ad attività formative diverse da
quelle poste in essere o finanziate dal datore di lavoro.

Durante il periodo di congedo per la formazione il dipendente conserva il posto di
lavoro e non ha diritto alla retribuzione. Tale periodo non è computabile nell’anzianità di servizio e non è cumulabile con le ferie, con la malattia e con altri congedi.
Una grave e documentata infermità, individuata sulla base dei criteri stabiliti dal Decreto Interministeriale n. 278/2000 intervenuta durante il periodo di congedo, di
cui sia data comunicazione scritta al datore di lavoro, dà luogo ad interruzione del
congedo medesimo.

Ferma restando la compatibilità dei congedi con lo svolgimento della normale attività dell’impresa, i lavoratori che contemporaneamente potranno assentarsi dall’azienda ai sensi della presente disciplina non potranno superare l’1% della forza di
lavoro occupata con arrotondamento all’unità superiore per le frazioni pari o superiori allo 0,5.

Nelle aziende che occupano da 30 a 99 dipendenti potrà assentarsi un solo lavoratore. Il datore di lavoro accoglierà le richieste in funzione della fungibilità dei lavoratori interessati ed in base al criterio della priorità cronologica della presentazione
delle domande.

Le richieste di fruizione dei congedi per formazione non retribuiti da parte dei lavoratori in possesso dei previsti requisiti di anzianità aziendale (almeno 4 anni), possono essere presentate all’impresa con un preavviso di almeno:

- 30 giorni per i congedi di durata fino a 5 giorni;

- 60 giorni per i congedi di durata superiore a 5 giorni.

L’impresa fornirà al lavoratore che ne ha fatto richiesta conferma dell’accoglimento, ovvero le motivazioni del differimento o del diniego del congedo, concernenti
eventuali impedimenti tecnico-organizzativi, in coincidenza con punte di particolare intensità lavorativa, impossibilità di sostituzione entro 15 giorni dal ricevimento
della domanda.

Eventuali ulteriori modalità potranno essere definite dalla contrattazione aziendale.

**Art. 173 – Lavoratori Stranieri**

Le Parti, preso atto del crescente rilievo nel settore dell’occupazione dei cittadini
stranieri, concordano di promuovere iniziative finalizzate all’integrazione, alle pari
opportunità, alla formazione, anche attraverso attività di studio e di ricerca finalizzate alla promozione di interventi mirati ai diversi livelli contrattuali e di confronto
(nazionale, territoriale, aziendale).

A tale proposito, si richiamano le disposizioni previste dagli artt. 159 e 171 del presente CCNL.

**Art. 174 – Aggiornamento professionale personale direzione esecutiva**

Al fine di agevolare l’esercizio delle attribuzioni proprie dei lavoratori con responsabilità di direzione esecutiva, verrà favorita la partecipazione degli stessi ad iniziative
di aggiornamento professionale dirette al miglioramento delle competenze richieste
dal ruolo.

**Art. 175 – Aspettativa per tossicodipendenza**

I lavoratori di cui viene accertato lo stato di tossicodipendenza, i quali intendono accedere ai programmi terapeutici e di riabilitazione presso i servizi sanitari delle unità
sanitarie locali o di altre strutture terapeutico-riabilitative e socio-assistenziali, se
assunti a tempo indeterminato hanno diritto alla conservazione del posto di lavoro
per il tempo in cui la sospensione delle prestazioni lavorative è dovuta all’esecuzione
del trattamento riabilitativo e, comunque, per un periodo non superiore a tre anni.

Tale periodo è considerato di aspettativa non retribuita.

I lavoratori familiari di un tossicodipendente possono essere posti, a domanda, in
aspettativa non retribuita per concorrere al programma terapeutico e socio-riabilitativo del tossicodipendente qualora il servizio per le tossicodipendenze ne attesti
la necessità per un periodo massimo di tre mesi non frazionabile e non ripetibile.

Il periodo di aspettativa non retribuita previsto al comma precedente potrà essere
frazionato esclusivamente nel caso in cui l’Autorità sanitaria competente (SERT) ne
certifichi la necessità.

Le relative domande devono essere presentate al datore di lavoro in forma scritta
dall’interessato corredate da idonea documentazione redatta dai servizi sanitari o
dalle altre strutture sopra indicate.

**Art. 176 – Congedi e permessi per handicap**

La lavoratrice madre o, in alternativa, il lavoratore padre, anche adottivi, di persona
con handicap in situazione di gravità accertata, possono usufruire delle agevolazioni previste dall’art. 33 della Legge 5 febbraio 1992 n. 104, dall’art. 42 del D.Lgs. n.
151/2001 e dalla Legge 27 ottobre 1993, n. 423, e cioè:
a) del prolungamento fino a tre anni del periodo di congedo parentale fruibile
fino ai dodici anni di età;
b) in alternativa alla lettera a), due ore di permesso giornaliero retribuito fino ai
tre anni di età del bambino, indennizzate a carico dell’INPS;
c) dopo il terzo anno di età del bambino, tre giorni di permesso ogni mese, indennizzati a carico dell’INPS anche per colui che assiste una persona con
handicap in situazione di gravità, parente o affine entro il terzo grado, secondo le previsioni di legge.

Le agevolazioni di cui ai punti a), b) e c), sono fruibili a condizione che il bambino o
la persona con handicap non sia ricoverato a tempo pieno presso istituti specializzati, salvo che non sia richiesta dai sanitari la presenza dei genitori.

I permessi di cui ai punti b) e c) che si cumulano con quelli previsti dagli artt. 32 e
47 del D.Lgs. n. 151/2001, sono computati nell’anzianità di servizio a tutti gli effetti
economici e normativi. I permessi di cui al punto a) vengono anch’essi computati nell’anzianità di servizio a tutti gli effetti economici e normativi, esclusi gli effetti
relativi alle ferie ed alla tredicesima e quattordicesima mensilità.

Il genitore, parente o affine entro il terzo grado, convivente di handicappato, può
scegliere, ove possibile, la sede di lavoro più vicina e non può essere trasferito senza
il proprio consenso.

Le disposizioni di cui ai commi precedenti si applicano anche agli affidatari di persone handicappate in situazioni di gravità.

La persona maggiorenne con handicap in situazione di gravità accertato, può usufruire dei permessi di cui alle lettere b) e c) e delle agevolazioni di cui al comma
precedente.

Per tutte le agevolazioni previste nel presente articolo si fa espresso riferimento alle
condizioni ed alle modalità di cui alla legislazione in vigore.

**Capo VI – Chiamata e richiamo alle armi e servizio civile**

**Art. 177 – Chiamata alle armi**

A seguito della sospensione dell’obbligatorietà del servizio di leva stabilita con Legge 23 agosto 2004, n. 226, in caso di ripristino, la chiamata alle armi per adempiere
agli obblighi della stessa rimane disciplinata dal D.L.C.P.S. 13 settembre 1946, n.
303, a norma del quale il rapporto di lavoro non viene risolto, ma si considera sospeso per il periodo del servizio militare di leva, con diritto alla conservazione del posto.

Al termine del servizio militare di leva per congedamento o per invio in licenza illimitata in attesa di congedo, il lavoratore entro trenta giorni dal congedamento o
dall’invio in licenza deve porsi a disposizione del datore di lavoro per riprendere
servizio, in mancanza di che il rapporto di lavoro è risolto.

Il periodo trascorso in servizio militare va computato nell’anzianità di servizio ai
soli effetti dell’indennità di anzianità, in vigore alla data del 31 maggio 1982, e del
preavviso.

A decorrere dal 1° giugno 1982, e fino al 31 marzo 1987, il periodo trascorso in servizio militare è considerato utile per il trattamento di fine rapporto, ai soli fini dell’applicazione del tasso di rivalutazione di cui all’art. 2120 c.c., come modificato dalla
Legge 29 maggio 1982, n. 297.

Ai sensi e per gli effetti del secondo comma dell’art. 2120 c.c., come modificato dalla
Legge 29 maggio 1982, n. 297, a decorrere dal 1° aprile 1987, durante il periodo
trascorso in servizio militare deve essere computato nella retribuzione utile ai fini
del calcolo del trattamento di fine rapporto l’equivalente della normale retribuzione
di cui all’art. 206. alla quale il lavoratore avrebbe avuto diritto in caso di normale
svolgimento del rapporto di lavoro.

Non saranno, invece, computati a nessun effetto i periodi di ferma volontaria eccedenti la durata normale del servizio di leva.

Nel caso di cessazione dell’attività dell’azienda, il periodo trascorso in servizio militare sarà computato nell’anzianità del lavoratore fino alla cessazione della stessa.

Le norme del presente articolo non si applicano nel caso di contratto a termine e di
assunzione per lavoratori stagionali o saltuari.

Le norme di cui al presente articolo si applicano, per effetto dell’art. 7 della Legge
15 dicembre 1972 n. 772, sul riconoscimento dell’obiezione di coscienza, anche ai
lavoratori che prestano servizio civile sostitutivo, nonché per effetto della Legge 26
febbraio 1987, n. 49, sulla cooperazione dell’Italia con i Paesi in via di sviluppo, ai
lavoratori ai quali sia riconosciuta la qualifica di volontari in servizio civile, ai sensi
della legge stessa.

**Art. 178 – Richiamo alle armi**

In caso di richiamo alle armi, il lavoratore ha diritto, per il periodo in cui rimane sotto
le armi, alla conservazione del posto.

Tale periodo va computato nell’anzianità di servizio ai soli effetti dell’indennità di
anzianità, in vigore fino alla data del 31 maggio 1982, nonché degli scatti di anzianità
e del preavviso.

A decorrere dal 1° giugno 1982, fino al 31 marzo 1987, il periodo di richiamo alle
armi è considerato utile per il trattamento di fine rapporto, ai soli fini dell’applicazione del tasso di rivalutazione di cui all’art. 2120 c.c., come modificato dalla Legge 29
maggio 1982, n. 297.

Ai sensi e per gli effetti del secondo comma dell’art. 2120 c.c., come modificato dalla
Legge 29 maggio 1982, n. 297, a decorrere dall’1 aprile 1987, durante il periodo di
richiamo alle armi deve essere computato nella retribuzione utile ai fini del calcolo del trattamento di fine rapporto l’equivalente della normale retribuzione di cui
all’art. 206 alla quale il lavoratore avrebbe avuto diritto in caso di normale svolgimento del rapporto di lavoro.

Durante il periodo di richiamo alle armi il personale avrà diritto al trattamento previsto dalla Legge 10 giugno 1940, n. 653 (Vedi Sentenza Corte Cost. 4 maggio 1984, n.  136).

Il trattamento previsto dalle norme di legge e contrattuali a favore dei richiamati ha
termine con la cessazione dell’attività dell’azienda.

Alla fine del richiamo – sia in caso di invio in congedo come in quello di invio in
licenza illimitata in attesa di congedo – il lavoratore deve porsi a disposizione del
datore di lavoro per riprendere la sua occupazione entro il termine di cinque giorni
se il richiamo ha avuto durata non superiore ad un mese, di otto giorni se ha avuto
durata superiore ad un mese ma non a sei mesi, di quindici giorni se ha avuto durata
superiore a sei mesi. Nel caso che, senza giustificato impedimento, il lavoratore non
si ponga a disposizione del datore di lavoro nei termini sopra indicati, sarà considerato dimissionario.

Nei confronti del lavoratore richiamato alle armi:
a) in caso di contratto a termine, la decorrenza del termine è sospesa;
b) in caso di rapporto stagionale, il posto è conservato limitatamente alla durata
del contratto;
c) durante il periodo di prova, il rapporto di lavoro resta sospeso fino alla fine
del richiamo, e il periodo trascorso in servizio militare non è computato agli
effetti dell’anzianità di servizio;
d) in caso di richiamo durante il periodo di preavviso di licenziamento, il posto
è conservato fino al termine del richiamo alle armi e il relativo periodo è computato agli effetti dell’anzianità di servizio.

**Capo VII – Missione e trasferimento**

**Art. 179 – Missioni**

L’azienda ha facoltà di inviare il personale in missione temporanea fuori della propria residenza.

In tal caso al personale – fatta eccezione per gli operatori di vendita – compete:
1) il rimborso delle spese effettive di viaggio;
2) il rimborso delle spese effettive per il trasporto del bagaglio;
3) il rimborso delle spese postali, telegrafiche ed altre, sostenute in esecuzione
del mandato nell’interesse dell’azienda;
4) una diaria non inferiore al doppio della quota giornaliera della retribuzione di
fatto di cui all’art. 208; qualora non vi sia pernottamento fuori sede la diaria
verrà ridotta di un terzo.

Per le missioni di durata superiore al mese verrà corrisposta una diaria ridotta del
10%. Analogamente si procederà quando le attribuzioni del lavoratore comportino
viaggi abituali.

In luogo delle diarie di cui al n. 4) del secondo comma, nonché della diaria di cui al
terzo comma del presente articolo, il datore di lavoro ha facoltà di corrispondere il
rimborso a piè di lista delle spese di vitto e alloggio, con trattamento uniforme per
tutto il personale.

Per brevi trasferte in località vicine verrà rimborsata la spesa effettiva del viaggio e
quella di soggiorno.

**Dichiarazione a verbale**
La disposizione di cui al quarto comma dell’art. 179, del presente contratto è stata convenuta in applicazione del principio della facoltà di adozione di convenzioni speciali, previste e ammesse dall’art. 57 del CCNL 28 giugno 1958 e dall’art. 57 del
CCNL 31 luglio 1970.

**Art. 180 – Disciplina speciale per il personale addetto al trasporto e messa in**

**opera di mobili**

A coloro che svolgano attività di trasporto e messa in opera di mobili, sarà corrisposta - relativamente al tempo di viaggio durante il quale il lavoratore non sia alla guida

- in sostituzione della diaria di cui al precedente art. 179, una indennità di trasferta
forfettariamente determinata nella misura del 70% della quota giornaliera della retribuzione di fatto di cui all’art. 208.

Lo stesso periodo non è considerato ai fini del calcolo della durata massima dell’orario di lavoro.

**Dichiarazione a verbale**
Le Parti si incontreranno entro sei mesi dalla sottoscrizione del Testo Unico del
CCNL per effettuare una verifica in merito all’applicazione della presente norma al
fine di valutare la necessità di apportare eventuali correttivi.

**Art. 181 – Trattamento retributivo trasporto merci**

Agli addetti al trasporto delle merci a mezzo autocarri e autotreni, comandati a
prestare servizio extraurbano, sarà corrisposta, in sostituzione della diaria di cui al
precedente art. 179, una indennità di trasferta forfettariamente determinata nella
seguente misura:
a) 50% (cinquanta per cento) della quota giornaliera della retribuzione di fatto
di cui all’art. 208 per le assenze da 9 a 11 ore;
b) in luogo della precedente aliquota, l’80% (ottanta per cento) della quota giornaliera della retribuzione di fatto di cui all’art. 208 per le assenze superiori a
11 e fino a 16 ore;
c) in luogo delle precedenti aliquote, il 120% (centoventi per cento) della quota
giornaliera della retribuzione di fatto di cui all’art. 208 per le assenze superiori a 16 e fino a 24 ore.

**Art. 182 – Trasferimenti**

I trasferimenti di residenza danno diritto alle seguenti indennità:
a) al lavoratore che non sia capofamiglia:
1. il rimborso della spesa effettiva di viaggio per la via più breve;
2. il rimborso della spesa effettiva per il trasporto del mobilio e del bagaglio;
3. il rimborso dell’eventuale perdita di pigione qualora non sia stato possibile sciogliere la locazione o far luogo al subaffitto; tale rimborso
va corrisposto per un massimo di sei mesi;
4. una diaria nella misura fissata per il personale in missione temporanea
pari a quella prevista dall’art. 179 ovvero un rimborso a piè di lista con
le modalità indicate nello stesso articolo;
b) al lavoratore che sia capofamiglia e cioè abbia famiglia propria o conviva con
parenti verso cui abbia obblighi di alimenti:
1. il rimborso delle spese effettive di viaggio per la via più breve per sé e
per le persone di famiglia;
2. il rimborso delle spese effettive per il trasporto del mobilio e del bagaglio;
3. il rimborso dell’eventuale perdita di pigione ove non sia stato possibile
sciogliere la locazione o far luogo al subaffitto; tale rimborso va corrisposto per un massimo di sei mesi;
4. una diaria nella misura fissata per il personale in missione temporanea,
per sé e per ciascun convivente a carico; per i figli conviventi a carico
la diaria è ridotta a tre quinti. In luogo di detta diaria il datore di lavoro
può corrispondere il rimborso a piè di lista delle spese di vitto ed alloggio sostenute dal lavoratore per sé e per i familiari a carico componenti
il nucleo familiare.

Le diarie o i rimborsi di cui al presente articolo saranno corrisposti per il tempo
strettamente necessario al trasloco. Quando il trasferimento comporta anche il trasporto del mobilio, il lavoratore avrà diritto a percepire le diarie o i rimborsi di cui al
presente articolo fino a 8 giorni dopo l’arrivo del mobilio.

Il trasferimento dei lavoratori con responsabilità di direzione esecutiva che determini il cambiamento di residenza verrà di norma comunicato per iscritto agli interessati
con un preavviso di 45 giorni ovvero di 70 giorni per coloro che abbiano familiari a
carico.

In tali ipotesi, ai lavoratori di cui al comma precedente sarà riconosciuto, per un periodo massimo di 9 mesi, il rimborso dell’eventuale differenza del canone effettivo di locazione per un alloggio dello stesso tipo di quello occupato nella località di provenienza.

**Art. 183 – Disposizioni per i trasferimenti**

A norma dell’art. 13 della Legge 20 maggio 1970, n. 300, il lavoratore non può essere
trasferito da un’unità aziendale ad un’altra se non per comprovate ragioni tecniche,
organizzative e produttive.

Il personale trasferito avrà diritto, in caso di successivo licenziamento, al rimborso
delle spese per il ritorno suo e della sua famiglia nel luogo di provenienza, purché il
rientro sia effettuato entro sei mesi dal licenziamento, salvo i casi di forza maggiore.

**Dichiarazione congiunta al Capo VII**
Le Parti, nel riconfermare l’intento di riesaminare in sede di Commissione tecnica
l’intera materia delle missioni e trasferte, convengono di concludere i lavori durante la fase di stesura del CCNL e comunque non oltre il 31.12.2005, armonizzando
le norme dell’attuale disciplina contrattuale con le vigenti disposizioni di carattere
contributivo e fiscale.
