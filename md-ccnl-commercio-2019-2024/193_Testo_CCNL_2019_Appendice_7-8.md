# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----

### APPENDICE

-----


#### 7. ACCORDO INTERCONFEDERALE

fra

CONFCOMMERCIO - IMPRESE PER L’ITALIA

e

CGIL, CISL, UIL

Le Parti,

premesso che:

###### • è obiettivo comune l’impegno a realizzare un sistema di relazioni sindacali tra
le Parti e le rispettive articolazioni categoriali, per sviluppare condizioni di
competitività e produttività tali da rafforzare il sistema imprenditoriale, l’occupazione e le retribuzioni;

###### • la contrattazione deve esaltare la centralità del valore del lavoro anche considerando che sempre più è la conoscenza, patrimonio del lavoratore, a favorire
la crescita della qualità, della diversità, dell’innovazione del prodotto e quindi la competitività dell’impresa;

###### • la contrattazione collettiva rappresenta un valore e deve raggiungere risultati
funzionali all’attività delle imprese ed al miglioramento delle condizioni di
lavoro, la crescita di un’occupazione stabile e tutelata e deve essere orientata ad una politica di sviluppo adeguata alle differenti necessità produttive da
conciliare con il rispetto dei diritti e delle esigenze delle persone;

###### • è essenziale un sistema di relazioni sindacali e contrattuali regolato e quindi in
grado di dare certezze non solo riguardo ai soggetti, ai livelli, ai tempi e ai contenuti della contrattazione collettiva ma anche sull’affidabilità ed il rispetto
delle regole stabilite ed è quindi interesse comune definire pattiziamente tra
le Parti firmatarie le regole in materia di rappresentatività e rappresentanza;

###### • fermo restando il ruolo del contratto collettivo nazionale di lavoro, è comune
l’obiettivo di favorire lo sviluppo e la diffusione della contrattazione collettiva
di secondo livello per cui vi è la necessità di promuoverne l’effettività e di
garantire una maggiore certezza alle scelte operate d’intesa fra aziende e rappresentanze sindacali dei lavoratori;

###### • ferma restando la necessità di determinare criteri di misurazione della rappresentatività delle Associazioni dei Datori di Lavoro, CONFCOMMERCIO e
C.G.I.L., C.I.S.L., U.I.L., e le categorie loro aderenti, si riconoscono reciprocamente, nell’ambito delle imprese dei settori rappresentati e dei loro lavoratori, quali soggetti comparativamente più rappresentativi.

Tutto ciò premesso le parti convengono quanto segue:

Le disposizioni della presente intesa si applicano alle Organizzazioni firmatarie e
sono inscindibili in ogni parte.

Nuove adesioni alla presente intesa sono realizzabili attraverso l’accettazione integrale e la formale sottoscrizione della stessa, previa verifica congiunta da parte delle
Organizzazioni firmatarie, su richiesta di altre confederazioni datoriali/sindacali che,
non abbiano sottoscritto accordi che contengano norme, e/o procedure in violazione della presente intesa e che non abbiano sottoscritto accordi collettivi con soggetti
terzi, che determinano compromissione degli accordi collettivi vigenti, sottoscritti
tra i firmatari della presente intesa, salvo che vi pongano termine, tramite formale
recesso e disapplicazione degli stessi.

I soggetti firmatari e aderenti, e le loro Organizzazioni Categoriali, sono vincolati al
rispetto del presente accordo e la violazione, anche successiva, di quanto sopra previsto comporta l’automatica decadenza dall’accordo della Confederazione datoriale/
sindacale interessata.

**A)** **CONTRATTAZIONE COLLETTIVA NAZIONALE DI CATEGORIA:**

1. C.C.N.L.
Il contratto collettivo nazionale di lavoro ha la funzione di garantire la certezza dei trattamenti economici e normativi comuni per tutti i lavoratori del
settore ovunque impiegati nel territorio nazionale.

2. Misurazione della rappresentatività:
Ai fini della certificazione della rappresentatività delle organizzazioni sindacali per la contrattazione collettiva nazionale di categoria, la rappresentatività delle organizzazioni sindacali si determina sulla base dei seguenti indicatori,
in concorso tra loro:
a) Numero di deleghe per la trattenuta del contributo associativo sindacale;
b) Consensi ottenuti (voti espressi) dalle organizzazioni sindacali in occasione delle elezioni delle RSU.
c) Numero di vertenze individuali, plurime e collettive di lavoro rappresentate nel settore di riferimento, nel corso del triennio antecedente
all’avvio dei negoziati per il rinnovo del CCNL. Per vertenze, individuali, plurime e collettive si intendono: accordi per cassa integrazione,
anche in deroga, e mobilità, contratti di solidarietà, transazioni, conciliazioni effettuate presso le DTL, nonché quelle trattate in sede sindacale e le conciliazioni effettuate presso le competenti commissioni
costituite presso gli Enti bilaterali, depositate presso le DTL (fattispecie tutte riscontrabili presso gli uffici pubblici competenti);
d) le pratiche per la disoccupazione certificabili dall’INPS.

Le Parti, con apposito regolamento definiranno le modalità specifiche di rilevazione, certificazione e ponderazione degli elementi di cui ai punti c) e d)
attribuiranno specifici pesi agli indicatori complessivi di cui alle precedenti lettere a); b); c); d) da applicare a ogni contratto collettivo nazionale di lavoro.

3. Modalità di rilevazione della rappresentatività
I. Il numero delle deleghe viene acquisito e certificato dall’INPS tramite
un’apposita sezione nelle dichiarazioni aziendali (Uniemens), predisposta a seguito di convenzione fra INPS e le parti stipulanti il presente
accordo, all’interno delle quali il datore di lavoro indicherà il codice del
contratto collettivo applicato in azienda e il numero delle deleghe. L’elenco dei codici attribuiti ai contratti collettivi sarà definito dalle organizzazioni firmatarie e comunicato anche al CNEL o altro Ente Terzo.
L’INPS, una volta elaborato il dato di rappresentatività relativo ad ogni
organizzazione sindacale, per ambito di applicazione del contratto collettivo nazionale di lavoro, lo trasmetterà al CNEL o altro Ente Terzo.
II. Ai fini della misurazione del voto espresso da lavoratrici e lavoratori nella elezione della Rappresentanza Sindacale Unitaria varranno
esclusivamente i voti assoluti espressi per ogni Organizzazione Sindacale aderente alle Confederazioni firmatarie della presente intesa
o alle Organizzazioni Sindacali aderenti ad altra Confederazione sindacale, che abbia aderito secondo quanto previsto nelle premesse del
presente accordo. Lo stesso criterio si applicherà alle RSU in carica,
elette cioè nei 36 mesi precedenti la data in cui verrà effettuata la misurazione. I dati relativi ai voti espressi, come risultanti dai verbali di
elezione delle RSU, saranno trasmessi dalle commissioni elettorali ai
Comitati Regionali Paritetici (di seguito CRP) territorialmente competenti, ad esclusione delle Regioni Lombardia e Veneto, nelle quali i
Comitati potranno essere due per ciascuna Regione. Detti Comitati,
che avranno sede presso la sede regionale della Confcommercio, saranno composti da sei componenti, di cui un rappresentante per ciascuna Organizzazione Sindacale Confederale firmataria del presente
accordo e da un numero di rappresentanti pariteticamente espresso
dalla Confcommercio. Il CRP, che opera a titolo gratuito, provvederà
a raccogliere i dati comunicati, ad aggregarli per ogni organizzazione
sindacale per ambito di applicazione del contratto collettivo nazionale
di lavoro di competenza, ed a trasmetterli al CNEL o altro Ente Terzo.
Laddove siano presenti RSA, ovvero non vi sia alcuna forma di rappresentanza, sarà rilevato il solo dato degli iscritti (deleghe certificate) per
ogni singola organizzazione sindacale
III. I dati di cui ai precedenti punti 2.c) e 2.d), con la necessaria documentazione di deposito presso le DTL e/o l’INPS (per la disoccupazione), saranno inoltrati dalle Organizzazioni Sindacali territoriali
aderenti alle Confederazioni firmatarie della presente intesa al CRP
territorialmente competente. IL CRP una volta raccolti i dati relativi
ad ogni organizzazione sindacale per ambito di applicazione del contratto collettivo nazionale di lavoro di competenza, li trasmetterà al
CNEL (o altro Ente Terzo), unitamente ai dati relativi ai voti.
IV. II CNEL o altro Ente Terzo raccoglierà, per ambito contrattuale e per
organizzazione, i dati relativi agli iscritti, ricevuti dall’INPS, unitamente ai dati relativi ai voti, nonché quelli di cui ai precedenti punti 2.c)
e 2.d), ricevuti dal CRP, e ne effettuerà la ponderazione, secondo i rispettivi pesi definiti nel regolamento di cui al punto 2., al fine di determinare la rappresentatività per ogni singola organizzazione sindacale aderente alle Confederazioni firmatarie della presente intesa, per ogni contratto collettivo nazionale di lavoro.
V. La certificazione della rappresentatività di ogni singola organizzazione
sindacale aderente alle Confederazioni firmatarie della presente intesa, o alle Organizzazioni Sindacali aderenti ad altra confederazione
sindacale che vi abbia aderito secondo quanto previsto nelle premesse
del presente accordo, sarà determinata, per ogni contratto collettivo
nazionale di lavoro, come ponderazione fra la percentuale degli iscritti
(sulla totalità degli iscritti), la percentuale dei voti ottenuti nelle elezioni delle RSU (sul totale dei votanti) e la percentuale, sul totale degli
elementi rilevati ai punti 2.c) e 2d), in base agli specifici pesi che saranno attribuiti dall’apposito Regolamento.
VI. Al fine di garantire la massima trasparenza ed efficacia di tutto il processo di rilevazione e di certificazione della Rappresentatività, è prevista la costituzione di una Commissione Nazionale composta da sei
componenti, di cui un rappresentante per ciascuna Organizzazione
Sindacale Confederale firmataria del presente accordo e da un
numero di rappresentanti pariteticamente espresso dalla
Confcommercio. La Commissione, che opera a titolo gratuito, avrà
compiti di monitorag- gio e verifica del corretto funzionamento della
presente intesa nonché di intervento presso le sedi istituzionali
deputate alla raccolta e ponde- razione dei dati in caso di
problematiche relative ai dati stessi.

4. Titolarità ed efficacia della contrattazione
I. Partecipano alla contrattazione collettiva nazionale le Organizzazioni Sindacali di categoria aderenti alla Confederazioni firmatarie o aderenti al presente
accordo che dispongano, nell’ambito di applicazione del contratto collettivo
nazionale di lavoro, di una rappresentatività non inferiore al 5%, secondo i
criteri individuati nel presente accordo.
II. Nel rispetto della libertà e autonomia di ogni Organizzazione Sindacale, le
rispettive categorie - per ogni singolo CCNL - decideranno le modalità di
definizione della piattaforma e della delegazione trattante e le relative attribuzioni con proprio regolamento. In tale ambito, e in coerenza con le regole
definite nella presente intesa, le Organizzazioni Sindacali favoriranno, in ogni
categoria, la presentazione di piattaforme unitarie. Fermo restando quanto
previsto al precedente punto, in assenza di piattaforma unitaria, la parte datoriale favorirà, in ogni categoria, che la negoziazione si avvii sulla base della
piattaforma presentata da organizzazioni sindacali che abbiano complessivamente un livello di rappresentatività nel settore pari almeno al 50% + 1.
III. I contratti collettivi nazionali di lavoro sottoscritti formalmente dalle Organizzazioni Sindacali che rappresentino almeno il 50% +1 della rappresentanza, come sopra determinata, previa consultazione certificata delle lavoratrici e
dei lavoratori, a maggioranza semplice - le cui modalità saranno stabilite dalle
categorie per ogni singolo contratto - saranno efficaci ed esigibili per tutti i
destinatari. La sottoscrizione formale dell’accordo, come sopra descritta, costituirà l’atto vincolante per entrambe le Parti.
IV. II rispetto delle procedure sopra definite comporta, infatti, oltre I’applicazione degli accordi all’insieme dei lavoratori e delle lavoratrici, la piena esigibilità per tutte le organizzazioni aderenti alle parti firmatarie della presente
intesa. Conseguentemente le Parti firmatarie, o che avranno successivamente
aderito secondo quanto previsto nelle premesse del presente accordo, e le rispettive categorie, si impegnano a dare piena applicazione e a non promuovere iniziative di contrasto agli accordi così definiti.
V. I contratti collettivi nazionali di categoria, approvati alle condizioni di cui
sopra, dovranno definire clausole e/o procedure di raffreddamento finalizzate a garantire, per tutte le parti, l’esigibilità degli impegni assunti e le conseguenze di eventuali inadempimenti sulla base dei principi stabiliti con la
presente intesa.
VI. Le Parti firmatarie della presente intesa, o che avranno successivamente aderito, secondo quanto previsto nelle premesse del presente accordo, si impegnano a far rispettare i principi qui concordati e si impegnano, altresì, affinché
le rispettive strutture ad esse aderenti e le rispettive articolazioni a livello territoriale e aziendale si attengano a quanto concordato nel presente accordo.
VII. Le Parti sono impegnate, nel rispetto di quanto definito, a monitorare la puntuale attuazione dei principi qui concordati, nonché a concordare modalità di
definizione di eventuali controversie.

5. Regole generali sulle forme di rappresentanza in azienda:
I. È fatto salvo quanto previsto in materia di rappresentanza sindacale
dai contratti collettivi nazionali di lavoro sottoscritti da Confcommercio e dalle Organizzazioni sindacali aderenti alle confederazioni firmatarie della presente intesa;
II. Le organizzazioni sindacali aderenti alle Confederazioni firmatarie
del presente accordo concordano che nelle unità produttive ove siano
state elette RSU non potranno essere contemporaneamente presenti
RSA. Tale previsione vale anche per le Organizzazioni sindacali di categoria aderenti alle Confederazioni che dovessero aderire secondo le
modalità previste dal presente accordo.
III. In ragione della struttura attuale della rappresentanza, che vede la presenza di RSU o RSA, il passaggio alle elezioni delle RSU potrà avvenire solo se definito unitariamente dalle Federazioni aderenti alle Confederazioni firmatarie il presente accordo;
IV. Le Parti firmatarie del presente accordo si incontreranno per procedere all’adeguamento dell’Accordo 27 luglio 1994 in materia di RSU.
Conseguentemente, le RSU scadute alla data di sottoscrizione dell’intesa saranno rinnovate nei successivi sei mesi;
V. Le RSU saranno elette con voto proporzionale;
VI. Il cambiamento di appartenenza sindacale da parte di un componente
la RSU ne determina la decadenza dalla carica e la sostituzione con il
primo dei non eletti della lista di originaria appartenenza del sostituito.
Fermi restando i punti precedenti, sono confermate le disposizioni già
previste dai CCNL in materia di RSU/RSA, nonché di diritti, permessi e libertà sindacali.

**B)** **CONTRATTAZIONE COLLETTIVA DI SECONDO LIVELLO:**

1. La contrattazione collettiva si esercita per le materie delegate, in tutto o in
parte, dal contratto collettivo nazionale di lavoro di categoria o dalla legge.
2. I contratti collettivi territoriali o alternativamente aziendali, che definiscono
clausole di tregua sindacale finalizzate a garantire l’esigibilità degli impegni
assunti con la contrattazione collettiva, hanno effetto vincolante esclusivamente per tutte le rappresentanze sindacali dei lavoratori ed associazioni
sindacali espressione delle Confederazioni sindacali firmatarie del presente
accordo interconfederale, secondo quanto precedentemente previsto, e non
per i singoli lavoratori.
3. I contratti collettivi di secondo livello possono definire, anche in via sperimentale e temporanea, specifiche intese modificative delle regolamentazioni contenute nei contratti collettivi nazionali di lavoro nei limiti e con le procedure previste dagli stessi contratti collettivi nazionali di lavoro.
4. Ove tali previsioni modificative non siano definite nei CCNL, i contratti collettivi di secondo livello, al fine di gestire situazioni di crisi o in presenza di investimenti significativi per favorire lo sviluppo economico ed occupazionale
delle imprese, possono definire intese modificative con riferimento agli istituti del contratto collettivo nazionale che disciplinano la prestazione lavorativa,
gli orari e l’organizzazione del lavoro, ed i relativi costi, se realizzate:
I. In azienda
I.I. ove presenti RSU, conclusi con le rappresentanze sindacali
operanti in azienda e d’intesa con le organizzazioni sindacali
territoriali o nazionali di categoria espressione delle Confederazioni sindacali firmatarie del presente accordo interconfederale, secondo quanto precedentemente previsto;
I.II. Ove presenti RSA, se approvati dalle rappresentanze sindacali
aziendali costituite nell’ambito delle organizzazioni che, singolarmente o insieme ad altre, risultino destinatarie della maggioranza delle deleghe relative ai contributi sindacali conferite dai lavoratori dell’azienda nell’anno precedente a quello in
cui avviene la stipulazione, rilevati e comunicati direttamente
dall’azienda.
II. Sul territorio conclusi con le organizzazioni sindacali territoriali, d’intesa con le rispettive organizzazioni nazionali di categoria espressione
delle Confederazioni sindacali firmatarie del presente accordo interconfederale, secondo quanto precedentemente previsto.
5. I contratti collettivi territoriali, incluse le intese modificative del CCNL,
esplicano l’efficacia generale come disciplinata nel presente accordo per tutto
il personale in forza alle imprese ricadenti nel campo di applicazione e vincolano tutte le Organizzazioni sindacali territoriali, espressione delle Confederazioni sindacali firmatarie del presente accordo interconfederale o delle
Confederazioni che abbiano aderito al medesimo accordo secondo quanto
previsto nelle premesse dello stesso, se approvati dalle suddette associazioni
sindacali territoriali che, singolarmente o insieme ad altre abbiano complessivamente un livello di rappresentatività nel territorio e nel settore pari almeno
al 50% più 1. Tale rappresentatività, elaborata sulla base dei criteri di misurazione previsti al punto 2, è riferita ai dati dell’anno precedente a quello in cui
avviene la stipulazione.
6. I contratti di cui al punto precedente devono essere sottoposti alla consultazione certificata dei lavoratori, le cui modalità saranno stabilite dalle Organizzazioni sindacali di categoria nazionali, per ogni singolo contratto nazionale,
e comunicate preventivamente alla sottoscrizione dell’accordo di rinnovo del
CCNL.
7. I contratti collettivi aziendali, inclusi quelli che contengono intese modificative del CCNL, sono efficaci per tutto il personale in forza e vincolano tutte
le Organizzazioni sindacali, aderenti alle Confederazioni sindacali firmatarie
del presente accordo interconfederale o alle Confederazioni che abbiano
aderito al medesimo accordo, secondo quanto precedentemente previsto,
operanti all’interno dell’azienda se approvati dalla maggioranza dei componenti delle rappresentanze sindacali unitarie elette. In caso di presenza delle
rappresentanze sindacali aziendali costituite ex art. 19 della legge n. 300/70, i
suddetti contratti collettivi aziendali esplicano pari efficacia se approvati dalle
rappresentanze sindacali aziendali costituite nell’ambito delle Organizzazioni
sindacali aderenti alle Confederazioni sindacali firmatarie del presente accordo interconfederale o alle Confederazioni che abbiano aderito al medesimo
accordo che, singolarmente o insieme ad altre, risultino destinatarie della
maggioranza delle deleghe relative ai contributi sindacali conferite dai lavoratori dell’azienda nell’anno precedente a quello in cui avviene la stipulazione,
rilevati e comunicati direttamente dall’azienda. Inoltre, i contratti collettivi
aziendali approvati dalle rappresentanze sindacali aziendali con le modalità
sopra indicate devono essere sottoposti al voto dei lavoratori promosso dalle
rappresentanze sindacali aziendali a seguito di una richiesta avanzata, entro
10 giorni dalla conclusione del contratto, da almeno una organizzazione sindacale aderente a una delle Confederazioni sindacali firmatarie del presente
accordo, o delle Confederazioni che abbiano aderito al medesimo accordo,
secondo quanto precedentemente previsto, oppure almeno dal 30% dei lavoratori dell’impresa. Per la validità della consultazione è necessaria la partecipazione del 50% più uno degli aventi diritto al voto. L’intesa è respinta con il
voto negativo espresso dalla maggioranza semplice dei votanti.
8. Le parti si incontreranno entro otto mesi dalla stipula della presente Intesa
per effettuare una valutazione su eventuali problematiche emerse.


**C)** **LE PARTI CON IL PRESENTE ACCORDO:**

1. Al fine di dare sostegno alla contrattazione di secondo livello, le Parti confermano la necessità che il Governo decida di incrementare, rendere strutturali,
certe e facilmente accessibili tutte le misure – che già hanno dimostrato reale
efficacia – volte ad incentivare, in termini di riduzione di tasse e contributi, la
contrattazione di secondo livello che collega aumenti di retribuzione al raggiungimento di obiettivi di produttività, redditività, qualità, efficienza, efficacia ed altri elementi rilevanti ai fini del miglioramento della competitività
nonché ai risultati legati all’andamento economico delle imprese, concordati
fra le parti;
2. ribadiscono che le materie delle relazioni sindacali e della contrattazione
sono affidate all’autonoma determinazione delle parti e conseguentemente si
impegnano ad attenersi al presente accordo, applicandone compiutamente le
norme e a far sì che le rispettive strutture, a tutti i livelli, abbiano il medesimo
comportamento.

Il presente accordo potrà costituire oggetto di disdetta e recesso ad opera delle parti
firmatarie, previo preavviso pari a 4 mesi.

Roma, 26 novembre 2015


-----



#### 8. ACCORDO INTERCONFEDERALE TRA CONFCOMMERCIO E CGIL, CISL, UIL PER UN NUOVO SISTEMA DI RELAZIONI SINDACALI E MODELLO CONTRATTUALE

**PREMESSA**

Confcommercio e CGIL, CISL, UIL condividono la necessità di costruire un sistema di relazioni sindacali che abbia a riferimento le specificità dei settori economici,
anche considerando le esperienze consolidate in materia di rappresentanza, contrattazione, welfare contrattuale e sistemi di bilateralità.

Il terziario di mercato costituisce la principale area di occupazione del Paese.

Questa economia è caratterizzata da continua innovazione di prodotto, di processo e di servizio, tale da richiedere una visione prospettica, anche sul versante delle
relazioni sindacali, chiamate ad anticipare quell’evoluzione delle economie con cui
debbono confrontarsi le imprese che operano su questi mercati.

Per tali ragioni, le Parti sostengono la necessità che le politiche del terziario costituiscano un riferimento essenziale per la crescita del Pil e lo sviluppo economico e
sociale del Paese.

Confcommercio e le Federazioni ed Associazioni ad essa aderenti sottoscrivono, con
le categorie di CGIL, CISL, UIL, 14 Contratti Nazionali, che coprono tutto il ventaglio del Terziario di mercato: dalla distribuzione all’Information Technology; dal
turismo ricettivo alla ristorazione, nonché produzione e trasformazione di alimenti e
bevande, ai pubblici esercizi, alle attività ludico-ricreative e di intrattenimento; dagli
Impianti sportivi alle Associazioni dilettantistiche; dai Trasporti, terrestri e marittimi, alla Vigilanza; dai servizi alle imprese ai servizi alle persone.

Le Parti, pertanto, ritengono che la contrattazione collettiva sia luogo privilegiato
per la proficua individuazione di strumenti atti a migliorare la competitività delle imprese e i fattori di crescita del sistema economico e dell’occupazione, nonché ambito
di regolazione delle relazioni sindacali, anche attraverso il reciproco riconoscimento
di rappresentanza delle imprese e dei lavoratori.

Diviene, quindi, essenziale definire un sistema di relazioni sindacali e contrattuali
in grado di dare certezze non solo riguardo ai soggetti, ai tempi e ai contenuti della
contrattazione collettiva, ma anche sull’affidabilità e il rispetto delle regole stabilite.

In coerenza con questi obiettivi le Parti, nell’aggiornare con la presente intesa le caratteristiche e gli assetti del modello contrattuale nei settori rappresentati, ribadiscono
il valore e la centralità del contratto collettivo nazionale di lavoro quale strumento:

###### • che abbia la funzione di garantire la certezza dei trattamenti economici minimi per tutti i lavoratori ovunque impiegati nel territorio nazionale;

###### • che consenta la possibilità di aggiornamento di istituti contrattuali in modo coerente con le variazioni dei bisogni legati all’evoluzione dell’innovazione tecnologica e di mercato;

###### • che offra a tutti i lavoratori ed ai datori di lavoro dei settori, comparti ed attività interessate, l’opportunità di costruire modelli di regolazione aziendale specifici per ciascuna impresa;

###### • che rappresenti una garanzia di leale concorrenza tra le imprese;

###### • che favorisca il sostegno all’occupazione ed a positive condizioni di lavoro.

Nell’ambito dell’attuazione della riforma delle Politiche attive, fortemente auspicata
dalle parti, assume rilevanza il coordinamento tra le politiche attive e gli strumenti e
le risorse per la loro attuazione.

Le Parti ribadiscono altresì l’importanza fondamentale delle dimensioni e relative
masse critiche presenti nella contrattazione collettiva nazionale, per l’efficace e funzionale gestione di strumenti di welfare contrattuale ad alto valore sociale ed a costi
contenuti.

**RAPPRESENTANZA**

Le Parti, nel riconfermare i contenuti dell’Accordo sulla Rappresentanza del 26 novembre 2015, e nel condividere l’impegno per il suo completamento e la sua attuazione, ritengono necessario valorizzare i corpi intermedi quali soggetti di rappresentanza per imprese e lavoratori attraverso certezza delle regole.

A tal fine Confcommercio e Cgil Cisl Uil hanno condiviso l’importanza di addivenire a criteri di misurazione non solo per le Organizzazioni sindacali, ma anche per la parte datoriale, e Confcommercio conferma la propria disponibilità ad individuare
idonei indicatori in tal senso.

Le Parti condividono, altresì, la necessità di arginare fenomeni di dumping, soprattutto di tipo retributivo, attraverso adeguate misure legislative, che garantiscano il
rispetto delle retribuzioni minime individuate dai contratti collettivi nazionali sottoscritti dalle Organizzazioni datoriali e sindacali comparativamente più rappresentative, come già previsto per i minimi contributivi. In particolare, rafforzando quanto già previsto dall’art. 1, co. 1, del D.L. n. 338/1989, convertito in L. n. 389/1989, dove si prevede che la retribuzione da assumere come base per il calcolo dei contributi di
previdenza ed assistenza sociale non può essere inferiore all’importo delle retribuzioni stabilito da leggi, regolamenti, contratti collettivi e che, come previsto dall’art.
art. 2, co. 25, L. n. 549/1995, in caso di pluralità di contratti collettivi intervenuti per
la medesima categoria, la retribuzione da assumere come base per il calcolo dei contributi previdenziali e assistenziali è quella stabilita dai contratti collettivi stipulati
dalle organizzazioni sindacali dei lavoratori e dei datori di lavoro comparativamente
più rappresentative nella categoria.

Le Parti auspicano che in tal modo si giunga anche ad una riduzione dei molteplici
contratti collettivi esistenti, spesso insistenti su medesimi settori/comparti.

Risulta quindi centrale determinare il peso della rappresentatività delle Organizzazioni, individuando forme di oggettiva misurazione, al fine di determinare quelle
comparativamente più rappresentative, in quanto la rappresentatività deve costituire
un prerequisito della contrattazione.

Le Parti, tuttavia ritengono che il ruolo di rappresentanza dei corpi intermedi non si
esaurisca nell’esercizio della contrattazione collettiva, ma che estenda i propri confini alla tutela degli interessi collettivi disciplinati attraverso appositi atti legislativi e
nelle sedi istituzionali preposte.

Per queste ragioni, le Parti Sociali, nel rapporto con le Istituzioni, intendono contribuire in modo fattivo allo sviluppo del Paese nel rispetto di quel principio di sussidiarietà che permea la nostra Carta Costituzionale.

Pertanto, nell’evoluzione delle modalità di confronto istituzionale, permane la necessità di dare voce pubblica alle rappresentanze che si riconoscono liberamente e
spontaneamente nelle formazioni sociali, con la finalità di consentire un sano esercizio della così detta democrazia partecipativa.

Le Parti, alla luce del ruolo che la stessa Costituzione riconosce alle formazioni sociali nella tutela dei cittadini e del lavoro, ritengono che l’abolizione del CNEL non
possa cancellare il diritto di rappresentanza degli interessi.

Le Parti convengono pertanto sulla necessità di costituire una “Sede Permanente”
delle rappresentanze, aperta alle Organizzazioni che ne abbiano i requisititi in termini di rappresentanza, dove sviluppare confronti finalizzati a soluzioni e proposte in
materie economiche e sociali da sottoporre alle Istituzioni.

**CONTRATTAZIONE COLLETTIVA**

Le Parti sono consapevoli della rilevanza che assume la crescita della produttività
nelle imprese ai fini della crescita complessiva del sistema Paese.

Le Parti tuttavia ritengono che in materia di competitività e crescita incidano, oltre
alla produttività del lavoro, altri rilevanti elementi quali i costi dell’energia ed idonee
infrastrutture, al pari di rilevanti ambiti di intervento quali la semplificazione della
burocrazia, la garanzia di legalità, la certezza del diritto e adeguati livelli di istruzione e formazione.

Su questi elementi, che offrono decisivi spazi di miglioramento, le Parti ritengono
opportuni ulteriori interventi del Governo e del Parlamento, finalizzati a fornire al
Paese nel suo complesso un sistema economico e sociale positivo e orientato allo
sviluppo, cui le Parti intendono contribuire.

Le Parti condividono che nelle diverse aree riferibili al Terziario quali Commercio, Servizi, Turismo, Trasporti, Vigilanza e in tutti gli altri ambiti rappresentati, il
CCNL, che avrà durata quadriennale, dovrà contenere regole normative ed economiche applicabili alle imprese ed ai lavoratori ricompresi nella sfera di applicazione.

Il contratto nazionale, nel sistema delle categorie afferenti a Confcommercio, è da
tempo uno strumento in grado di coniugare esigenze organizzative e flessibilità per
le imprese di tutte le dimensioni, con tutele collettive e un significativo welfare integrativo per tutti i dipendenti.

Il CCNL pertanto, non si limita a stabilire i trattamenti retributivi minimi, ma è anche sede per concordare previsioni in materia di flessibilità e produttività immediatamente esigibili per le aziende, adeguabili all’evoluzione del quadro organizzativo,
normativo ed economico e dare certezze al mondo del lavoro rispondendo a nuovi
bisogni.

Per gli aumenti retributivi, il contratto collettivo nazionale prenderà a riferimento le
dinamiche macro economiche, gli andamenti del settore e dei tradizionali indici dei
prezzi al consumo, all’interno dell’equilibrio negoziale complessivo risultante dal
rinnovo contrattuale.

Ciascun CCNL individuerà elementi oggettivi e condivisi per la valutazione e la
verifica, all’interno della vigenza, degli aumenti retributivi definiti, in relazione alle
variabili economiche e sociali dei singoli contesti settoriali.

Le Parti sono consapevoli che il CCNL deve consentire anche l’apertura verso esigenze specifiche individuate in azienda con accordo tra le parti e, in tal senso, convengono sulla funzionalità di un modello articolato su due livelli per fornire risposte
più specifiche in relazione alle caratteristiche e alle peculiarità dell’azienda o del territorio, intervenendo sui processi aziendali e del lavoro o su dinamiche territoriali.

Il CCNL, pertanto, definisce l’ambito di operatività della contrattazione aziendale
o territoriale, anche nella direzione di modificabilità delle disposizioni adottate nel
CCNL stesso, per specifiche soluzioni sul mercato del lavoro, sullo svolgimento dei
rapporti di lavoro e sull’organizzazione del lavoro, finalizzate alla produttività della
singola impresa, evitando che possa realizzarsi una sovrapposizione di costi.

In tal senso, il CCNL può definire anche la modifica di norme del contratto medesimo, per il miglioramento della competitività delle imprese, consentendo la possibilità di adottare specifiche previsioni, attraverso intese aziendali o territoriali per crisi,
sviluppo, sostegno all’occupazione e aree del Mezzogiorno, con effetti derogatori e/o sospensivi in via sperimentale di istituti del CCNL, compresi quelli a contenuto
economico come definito nei singoli CCNL.

Le Parti ritengono che tali soluzioni contrattuali possano favorire l’attrazione di nuovi investimenti, lo sviluppo delle attività esistenti, lo start up di nuove imprese, il
mantenimento della competitività e/o concorrere alla gestione di situazioni di crisi
per la salvaguardia dell’occupazione.

Le Parti confermano che i contratti nazionali possano affidare al livello aziendale
anche l’accordo sull’individuazione di nuove figure professionali.

Si confermano, altresì per la contrattazione aziendale e territoriale:

###### • alternatività e non sovrapponibilità della contrattazione territoriale rispetto a
_quella aziendale:_ gli accordi territoriali, non trovano applicazione nei confronti delle aziende che abbiano già sottoscritto un accordo aziendale, anche se
questo riguardi temi differenti rispetto a quello territoriale;

###### • variabilità dei riconoscimenti economici: l’erogazione di premi od emolumenti
di analoga natura deve trovare fondamento in reali incrementi di competitività/dell’impresa, per cui occorre collegare premi variabili ad indicatori di produttività, in coerenza con le vigenti disposizioni legislative ed amministrative
in materia di detassazione dei trattamenti economici legati alla produttività.

La contrattazione territoriale, considerate le realtà imprenditoriali estremamente
varie e composite che caratterizzano l’economia del terziario, nonché la presenza di
differenti dimensioni aziendali, che determinano difficoltà nella individuazione di
indicatori uniformi per la misurazione della produttività, potrà definire accordi territoriali “quadro” cui le aziende potranno formalmente aderire, indicando le misure
e le previsioni adottate tra quelle definite nell’accordo stesso per applicare la fiscalità
agevolata a quote variabili riconosciute in azienda.

In tal senso la contrattazione territoriale potrà assumere la funzione di valorizzare
ulteriori spazi per il miglioramento di produttività e premialità anche per la singola
azienda.

Le Parti hanno costituito il Fondo interprofessionale per la formazione continua
For.Te., condividendo l’importanza della formazione quale leva strategica per la
competitività delle imprese e la crescita professionale e l’occupabilità dei lavoratori.

Coerentemente, condividono la finalità di incrementare e rendere sempre più aderente agli obiettivi sopra richiamati, l’attività di formazione, anche riducendo la dispersione nelle adesioni ai Fondi Interprofessionali, garantendo trasparenza ed efficienza nella gestione delle risorse per la formazione continua. In tale senso assume
rilievo, per la condivisione dei piani formativi da presentare a Fondo For.Te, la definizione di una procedura confederale tra i soci del Fondo.

**WELFARE CONTRATTUALE**

Le profonde crisi economiche e finanziarie che hanno caratterizzato il mercato globale in questi ultimi dieci anni, la situazione demografica del Paese e le esigenze della finanza pubblica, sempre più vincolata al rispetto dei rigorosi parametri europei,
stanno producendo un progressivo arretramento del welfare pubblico ed un conseguente aumento delle diseguaglianze sociali.

Per questo le Parti condividono che il welfare pubblico debba continuare a svolgere
la sua funzione costituzionalmente garantita a sostegno del cittadino, a fronte del
rilevante carico fiscale presente nel Paese, la cui necessaria riduzione non può determinare un indebolimento del welfare stesso.

Le Parti pertanto guardano con preoccupazione ad un arretramento del welfare pubblico a livello nazionale e locale, per prestazioni fino ad oggi garantite dalla fiscalità
generale.

Le Parti, diversamente, ritengono che, con particolare riferimento alla previdenza
e all’assistenza sanitaria complementari, che hanno già sviluppato una significativa
esperienza di welfare contrattuale, si possano realizzare sinergie per un modello integrato tra primo e secondo pilastro, dove i due pilastri lavorino l’uno a sostegno
all’altro.

Le Parti auspicano che in questa direzione si continuino a sviluppare politiche di
sostegno a vantaggio di imprese e dipendenti.

A tal proposito, in riferimento all’intervento del Governo sull’interpretazione
dell’art. 51 del TUIR circa l’applicazione del vantaggio fiscale anche al welfare che
deriva dal contratto nazionale, le Parti valutano positivamente che sia stato assunto
il principio, sostenuto e rappresentato dalle Parti stesse, che il welfare contrattuale va
sostenuto in correlazione al contributo valoriale che offre, non per il livello contrattuale che lo prevede.

L’assistenza sanitaria contrattuale e la previdenza complementare costituiscono infatti strumenti fondamentali per garantire welfare di vantaggio che dovrebbe essere
obiettivo primario del paese soprattutto alla luce delle evidenti difficoltà in cui incorrono le future generazioni e quindi vanno sgravate da oneri aggiuntivi e contributi
di solidarietà. In questa logica, la valorizzazione del welfare contrattuale previsto dai
contratti nazionali, che ottimizza il vantaggio derivante da rilevanti masse critiche,
deve continuare ad essere sviluppata anche nelle politiche di incentivazione fiscale e
contributiva messe in atto dal Governo.

**BILATERALITA’**

La bilateralità ha la propria fonte istitutiva nei contratti collettivi nazionali di lavoro
di categoria.

La bilateralità è strumento paritetico delle parti sociali ed è stata elemento importante nell’azione e nelle politiche contrattuali nazionali e nelle conseguenti articolazioni
territoriali; nel corso del tempo si sono ampliati i suoi compiti e le sue funzioni.

La bilateralità è stata intesa come momento di confronto tra le parti nella gestione delle problematiche collegate al mondo del lavoro, ma anche come interprete di
nuovi bisogni, legati ad una popolazione che cambia e ad un mercato del lavoro che
ha visto negli ultimi anni mutare radicalmente, soprattutto nel terziario e nei servizi, esigenze di imprese e lavoratori. Per queste ragioni le Parti hanno condiviso una
riforma della governance della bilateralità, al fine di rendere tali sistemi sempre più
efficaci e trasparenti.

Le Parti, confermando i contenuti dell’Accordo interconfederale sulla Governance
del 20 febbraio 2014 e il recepimento degli stessi nei contratti collettivi con appositi
accordi di categoria, volti a definire regole certe, ritengono che la bilateralità sviluppata dalla contrattazione in una logica di condivisione, quale peculiare esperienza di
partecipazione tra le parti, debba proseguire il percorso già avviato di efficientamento sia in termini di prestazioni, che di capacità di rispondere a bisogni emergenti,
anche rimodulando prestazioni già esistenti, così da essere percepita come un valore
reale e concreto dai diretti interessati, ovvero dipendenti e imprese.

Le Parti riconfermano l’importanza di proseguire nella riforma della bilateralità a
tutti i livelli, adottando strumenti idonei a favorire l’efficienza e trasparenza delle
gestioni, per tutte le categorie, nonché di proseguire con il progressivo accorpamento degli Enti bilaterali territoriali, anche al fine di beneficiare di più rilevanti masse
critiche a vantaggio delle prestazioni.

***

Le Parti, convenendo sulla rilevanza di consolidare proficue e costanti relazioni sindacali a livello confederale, si incontreranno periodicamente su temi di comune interesse.

Roma 24 novembre 2016

Confcommercio - Imprese per l’Italia 
CGIL
CISL
UIL

