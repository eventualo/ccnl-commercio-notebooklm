# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----


###### SEZIONE QUARTA – DISCIPLINA DEL RAPPORTO DI LAVORO


###### Titolo II WELFARE CONTRATTUALE

**Capo I – Assistenza Sanitaria**

**Art. 104 – Fondo EST**

Le Parti Sociali hanno provveduto ad istituire un Fondo di assistenza sanitaria integrativa per i lavoratori del settore Terziario, Distribuzione e Servizi (Fondo EST),
che risponda ai requisiti previsti dal D.Lgs. 2.9.97, n. 314 e successive modifiche ed
integrazioni.

A decorrere dal 1° settembre 2005, sono iscritti al Fondo i lavoratori dipendenti da
aziende del settore Terziario, Distribuzione e Servizi, assunti a tempo indeterminato
con contratto a tempo pieno, ad esclusione dei quadri, per i quali continuerà a trovare applicazione la specifica normativa di cui all’art. 105, del presente contratto.

Sempre a decorrere dal 1° settembre 2005, sono iscritti a detto Fondo i lavoratori
dipendenti da aziende del settore Terziario, Distribuzione e Servizi, assunti a tempo
indeterminato con contratto a tempo parziale, ad esclusione dei quadri, per i quali
continuerà a trovare applicazione la specifica normativa di cui all’art. 105, del presente contratto.

Per il finanziamento del Fondo è dovuto allo stesso, che è tenuto a curarne la riscossione come da proprio regolamento, un contributo obbligatorio a carico dell’azienda,
pari a:

- per il personale assunto a tempo pieno, 10 euro mensili per ciascun iscritto,
con decorrenza dal 1° settembre 2005;

- per il personale assunto a tempo parziale, 7 euro mensili per ciascun iscritto,
con decorrenza dal 1° settembre 2005.

Con decorrenza 1° gennaio 2014, il contributo obbligatorio a carico dell’azienda
previsto per il personale assunto a tempo parziale sarà equiparato a quello previsto
per il personale assunto a tempo pieno.

A decorrere dal 1° giugno 2011 il contributo obbligatorio a favore del Fondo è incrementato di euro 1,00 mensile, a carico del lavoratore.

A decorrere dal 1° gennaio 2012 il contributo obbligatorio a favore del Fondo è incrementato di euro 1,00 mensile, a carico del lavoratore.

Gli importi di cui ai commi precedenti sono comprensivi del contributo per la promozione, la diffusione e il consolidamento dell’assistenza sanitaria di categoria.

I contributi devono essere versati al Fondo con la periodicità e le modalità stabilite
dal regolamento.

Con decorrenza dal mese successivo alla data di sottoscrizione del presente CCNL,
l’azienda che ometta il versamento delle suddette quote è tenuta ad erogare al lavoratore un elemento distinto della retribuzione non assorbibile di importo pari ad
euro 16,00 lordi, da corrispondere per 14 mensilità e che rientra nella retribuzione
di fatto, di cui all’art. 208.

È inoltre dovuta al Fondo una quota una tantum, a carico della azienda, pari a 30
euro per ciascun lavoratore di cui ai precedenti commi 2 e 3.

Dal 1° marzo 2011 la quota una tantum individuata al precedente comma dovrà essere erogata esclusivamente dalle aziende che per la prima volta iscrivano i propri
lavoratori al Fondo.

Il Fondo può consentire l’iscrizione di altre categorie di lavoratori del settore, previo
parere vincolante dei soci costituenti, a parità di contribuzione.

Sono fatti salvi gli accordi integrativi di secondo livello, territoriali o aziendali, già
sottoscritti anteriormente alla data di entrata in vigore dell’obbligatorietà dell’iscrizione al Fondo, che prevedano l’istituzione di casse o fondi di assistenza sanitaria
integrativa.

**Dichiarazione a verbale n. 1**
Le Parti, in una logica di valorizzazione dell’Assistenza sanitaria integrativa, dichiarano la possibilità, qualora nei futuri rinnovi si rendesse necessario aumentare la quota
definita, di valutare per tali eventuali incrementi ripartizioni diverse.

**Dichiarazione a verbale n. 2**
Le Parti si danno specificatamente atto che nella determinazione della parte normativa/economica del presente CCNL si è tenuto conto dell’incidenza delle quote e
dei contributi previsti dall’articolo 104 per il finanziamento del Fondo di Assistenza
Sanitaria Integrativa (Fondo EST). Il trattamento economico complessivo, risulta,
pertanto, comprensivo di tali quote e contributi, che sono da considerarsi parte integrante del trattamento economico. Il contributo pari a 10 euro e 7 euro, nonché la
quota una tantum di 30 euro, concordati in occasione del rinnovo del CCNL del 2
luglio 2004, sono sostitutivi di un equivalente aumento contrattuale ed assumono,
pertanto, valenza normativa per tutti coloro che applicano il presente CCNL.

**Art. 105 – Cassa assistenza sanitaria “Qu.A.S.”**

A favore dei Quadri compresi nella sfera di applicazione del presente contratto è
istituita la Cassa di Assistenza Sanitaria “QuAS”, integrativa del Servizio Sanitario
Nazionale.

A decorrere dal 1° gennaio 1989 il contributo obbligatorio a favore della Cassa è
fissato nella misura di euro 247,90 annue, più un contributo di euro 247,90 da corrispondere una sola volta all’atto dell’iscrizione, entrambi posti a carico delle aziende.

A decorrere dal 1° gennaio 1995 il contributo obbligatorio a favore della Cassa è
incrementato di euro 36,15 annue, a carico del lavoratore appartenente alla categoria
dei Quadri.

A decorrere dal 1° gennaio 2005 il contributo obbligatorio a favore della Cassa è
incrementato di euro 60,00 (sessanta/00) annue, di cui euro 54,00 (cinquantaquattro/00) a carico azienda e euro 6,00 (sei/00) a carico del lavoratore appartenente
alla categoria dei Quadri.

A decorrere dal 1° gennaio 2009 il contributo obbligatorio da corrispondere una sola
volta all’atto dell’iscrizione ed il contributo annuo a favore della Cassa sono incrementati ciascuno di euro 38,00 a carico del datore di lavoro.

A decorrere dal 1° gennaio 2009 il contributo obbligatorio annuo a favore della Cassa è
incrementato di euro 8,00 a carico del lavoratore appartenente alla categoria dei Quadri.

A decorrere dal 1° giugno 2011 il contributo obbligatorio annuo a favore della Cassa
è pari a euro 350,00 a carico del datore di lavoro e di euro 56,00 a carico del lavoratore appartenente alla categoria dei Quadri.

Gli importi di cui al comma precedente sono comprensivi del contributo per la promozione, la diffusione e il consolidamento dell’assistenza sanitaria di categoria.

L’azienda che ometta il versamento dei suddetti contributi obbligatori è tenuta ad
erogare al lavoratore un elemento distinto della retribuzione non assorbibile di importo pari ad euro 37,00 lordi, da corrispondere per 14 mensilità e che rientra nella
retribuzione di fatto, di cui all’art. 208.

La Cassa di Assistenza Sanitaria per i Quadri è disciplinata da apposito regolamento
concordato fra le Parti che hanno stipulato il presente contratto.

La Cassa può consentire l’iscrizione di altre categorie di lavoratori del settore, previo
parere vincolante dei soci costituenti, a parità di contribuzione.


**Dichiarazione a verbale**
Le Parti convengono sull’obiettivo di estendere l’iscrizione alla Quas dei quadri in
quiescenza che intendano, a proprio carico, aderire. Al fine di verificarne la praticabilità, in termini organizzativi e di equilibrio finanziario, Quas dovrà provvedere ad
effettuare, con cadenza annuale, la verifica dei dati relativi all’impatto economico,
regolamentare e gestionale sull’assetto della Cassa, volto a garantirne l’equilibrio nel
rispetto delle determinazioni dei soci assunte in materia.

**Art 106 – Cassa di assistenza sanitaria integrativa “Sanimpresa” per Roma e provincia.**

Con decorrenza dal 1/03/2011, l’azienda che ometta il versamento di quanto dovuto alla Cassa di Assistenza “Sanimpresa”, costituita per Roma e provincia in applicazione di quanto previsto in materia di contrattazione di secondo livello territoriale
dall’art. 10 ter, Accordo di rinnovo del CCNL del 20 settembre 1999, e comunque
nel rispetto di quanto previsto dall’art. 6 – Criteri guida, è tenuta alternativamente:

- ad erogare al lavoratore un elemento distinto della retribuzione non assorbibile di importo pari ad un dodicesimo della quota annua dovuta dall’azienda
a “Sanimpresa” incrementato di euro 5,00, da corrispondere per quattordici
mensilità, che rientra nella retribuzione di fatto di cui all’art. 208;

- ad assicurare al lavoratore le medesime prestazioni sanitarie garantite da “Sanimpresa”, sulla base del relativo nomenclatore approvato dalle parti sociali.

**Capo II – Previdenza Complementare**

**Art. 107 – Fondo di previdenza complementare Fon.Te**

Premesso che Fonte è il Fondo di previdenza complementare di categoria, costituito
dalle Parti stipulanti il presente CCNL in base al Protocollo del 29 novembre 1996,
destinato ai lavoratori dipendenti da aziende del settore del Terziario, Distribuzione
e Servizi, le parti convengono che il contributo da destinare a tale Fondo, inizialmente fissato dal suddetto Protocollo nella misura dello 0,55%, comprensivo dello 0,05%
a titolo di quota associativa, a carico dei datori di lavoro e dello 0,55%, comprensivo
dello 0,05% a titolo di quota associativa, a carico dei lavoratori, viene modificato
secondo le misure, i termini e le modalità di seguito elencati:


1. dal 1° gennaio 2005 il contributo – a carico dei datori di lavoro – per ogni
lavoratore iscritto sarà pari all’1,05% della retribuzione utile per il computo
del TFR;
2. dal 1° gennaio 2006 il contributo – a carico dei datori di lavoro – per ogni
lavoratore iscritto sarà pari all’1,55% della retribuzione utile per il computo
del TFR.

Dal 1° gennaio 2011 il valore complessivo della quota associativa è fissato nella misura di euro 22,00, fermo restando in ogni caso il valore massimo della contribuzione
a carico dei datori di lavoro, pari all’1,55% della retribuzione utile per il computo del
TFR per ciascun lavoratore iscritto, e quella minima dei lavoratori pari allo 0,55%
della retribuzione utile per il computo del TFR.

Il valore della quota associativa – a carico sia dei datori di lavoro sia dei lavoratori – potrà eventualmente essere modificato dal Fondo, con delibera all’unanimità
del Consiglio di amministrazione di Fon.Te. e previo parere conforme delle Parti
stipulanti il presente CCNL, fermo restando in ogni caso il valore massimo della
contribuzione a carico dei datori di lavoro e quello minimo a carico dei lavoratori,
così come definiti al precedente comma, del presente articolo.

La contribuzione minima a carico dei lavoratori non è modificata.

Le Parti, tuttavia, concordano sull’esigenza di salvaguardare la specificità delle forme
pensionistiche complementari preesistenti alla data del 29.11.96.

Le Parti si danno reciprocamente atto che, previo accordo stipulato in sede di contrattazione aziendale, i fondi o casse di previdenza complementare costituiti antecedentemente al 29.11.96 possono deliberare la confluenza in Fon.Te.

Le Parti convengono inoltre che, salvo diverso accordo stipulato in sede aziendale
che comunque non potrà prevedere livelli di contribuzione inferiori a quelli previsti
dall’accordo sottoscritto in data 29.11.96, le aziende ed i lavoratori, già iscritti a fondi
o casse preesistenti, possono partecipare a Fon.Te. versando i contributi previsti dai
relativi contratti integrativi aziendali ancorché più elevati o differenti per tipologia
rispetto a quelli previsti dall’accordo sottoscritto in data 29.11.96.


**Dichiarazione delle Parti**
Le Parti, nel riconfermare l’importanza svolta dalla previdenza complementare
nell’ambito del sistema previdenziale, concordano di diffonderne la conoscenza e
promuoverne lo sviluppo.

**Capo III – Formazione**

**Art. 108 – Formazione continua For.Te.**

Le Parti individuano in For.Te. (Fondo paritetico interprofessionale per la formazione continua per le imprese del Terziario) il fondo cui le imprese faranno riferimento
per l’accesso agevolato alle risorse destinate dal legislatore al finanziamento di programmi per la formazione continua.

**Art. 109 – Investimenti formativi QUADRIFOR**

Al fine di valorizzare l’apporto dei Quadri e il loro sviluppo professionale e per mantenere nel tempo la loro partecipazione ai processi produttivi e gestionali, le parti
convengono sull’opportunità di favorire la realizzazione di adeguati investimenti formativi, anche attraverso l’attivazione di progetti collegati ai programmi europei con
particolare riferimento al dialogo sociale.

Analogo impegno viene assunto per quanto concerne i sistemi di comunicazione,
al fine di trasferire a tali figure professionali tutte le conoscenze relative all’impresa.

Quanto sopra indicato verrà realizzato in coerenza con gli impegni assunti nel presente contratto e favorendo la parità di sviluppo professionale del personale femminile nell’impresa.

A tal fine le parti individuano in QUADRIFOR, Istituto per lo sviluppo della formazione dei quadri del terziario, l’ente cui le imprese faranno riferimento per offrire ai
Quadri opportunità di formazione nell’ambito delle finalità di cui al primo comma.

Il contributo obbligatorio annuo a favore di QUADRIFOR è pari a euro 75,00 (settantacinque/00), di cui euro 50,00 (cinquanta/00) a carico azienda e euro 25,00
(venticinque/00) a carico del lavoratore appartenente alla categoria dei Quadri.

**Art. 110 – Osservatorio**

Le Parti convengono di istituire presso il Quadrifor, Istituto per la formazione dei
Quadri, un Osservatorio nazionale composto pariteticamente da Confcommercio,
FILCAMS-CGIL, FISASCAT-CISL e UILTuCS-UIL al fine di elaborare indagini e
rilevazioni sull’occupazione nazionale dei Quadri nel settore, progetti professionali di formazione, aggiornamento e riqualificazione, anche con riferimento a nuove
professionalità.
