# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----

### APPENDICE

-----


#### 3. AVVISO  COMUNE  PER  IL  RECEPIMENTO  DELLA  DIRETTIVA 8 OTTOBRE 2001, N. 86 CHE COMPLETA LO STATUTO DELLA SOCIETA’ EUROPEA PER QUANTO RIGUARDA IL COINVOLGIMENTO DEI LAVORATORI del 2 marzo 2005 tra CONFINDUSTRIA, ABI, ANIA, CONFCOMMERCIO, CONFSERVIZI E CGIL, CISL, UIL

**Premessa**

La Direttiva n. 2001/86 persegue l’obiettivo di promuovere il coinvolgimento dei
lavoratori nelle Società costituite in forma di Società Europea, secondo le modalità
individuate dal Regolamento n. 2157/2001.

Con il presente Avviso comune le Parti intendono proporre al Governo e al legislatore italiano, nell’assolvimento degli obblighi previsti dal Trattato e dalla Direttiva, la
posizione condivisa dalle Parti sociali in merito all’attuazione delle disposizioni della Direttiva ed alla formulazione del testo di legge di recepimento della stessa, nella
piena valorizzazione del metodo concertativo e dell’autonomia collettiva.

Le parti firmatarie del presente Avviso raccomandano al Governo ed al Parlamento
l’adozione di adeguati provvedimenti legislativi volti a consentire modalità di coinvolgimento dei lavoratori nella Società Europea coerenti con gli obiettivi della Direttiva stessa.

Sulla conformità dei provvedimenti legislativi in essere alla Direttiva 2001/86 le
parti ritengono che l’adozione di eventuali iniziative debba essere preceduta dalla
consultazione delle parti stesse.

**Articolo 1 – Oggetto**

1. Il presente Avviso comune disciplina il coinvolgimento dei lavoratori nelle
attività delle società per azioni europee (Società Europea, in seguito denominata “SE”), di cui al Regolamento (CE) n. 2157/2001, recependo i contenuti
della Direttiva 2001/86/CE.
2. A tal fine le parti indicano modalità relative al coinvolgimento dei lavoratori
in ciascuna SE, conformemente alla procedura di negoziazione di cui agli articoli da 3 a 6 o, nelle circostanze di cui all’articolo 7, a quella prevista
nell’allegato.

**Articolo 2 – Definizioni**

1. Ai fini del presente Avviso comune si intende per:
a) “SE”, una società costituita conformemente al Regolamento (CE) n.
2157/2001;
b) “società partecipanti”, le società partecipanti direttamente alla costituzione di una SE;
c) “affiliata” di una società, un’impresa sulla quale la società esercita
un’influenza dominante ai sensi dell’articolo 3, commi da 2 a 7 del decreto legislativo 2 aprile 2002, n. 74, ivi definita come “controllata”;
d) “affiliata o dipendenza interessata”, l’affiliata o la dipendenza di una
società partecipante, che è destinata a divenire affiliata o dipendenza
della SE a decorrere dalla creazione di quest’ultima;
e) “rappresentanti dei lavoratori”, i rappresentanti dei lavoratori ai sensi
della legge nonché degli accordi interconfederali 20 dicembre 1993
e 27 luglio 1994 e successive modifiche o dei contratti collettivi nazionali di riferimento qualora i predetti accordi interconfederali non
trovino applicazione;
f) “organo di rappresentanza”, l’organo di rappresentanza dei lavoratori
costituito mediante gli accordi di cui all’articolo 4 o conformemente
alle disposizioni dell’Allegato, onde attuare l’informazione e la consultazione dei lavoratori della SE e delle sue affiliate e dipendenze situate
nella Comunità e, ove applicabile, esercitare i diritti di partecipazione
relativamente alla SE;
g) “delegazione speciale di negoziazione”, la delegazione istituita conformemente all’articolo 3 per negoziare con l’organo competente delle
società partecipanti le modalità del coinvolgimento dei lavoratori nella SE;
h) “coinvolgimento dei lavoratori”, qualsiasi meccanismo, ivi comprese
l’informazione, la consultazione e la partecipazione, mediante il quale i rappresentanti dei lavoratori possono esercitare un’influenza sulle
decisioni che devono essere adottate nell’ambito della società;
i) “informazione”, l’informazione dell’organo di rappresentanza dei lavoratori e/o dei rappresentanti dei lavoratori, da parte dell’organo competente della SE, sui problemi che riguardano la stessa SE e qualsiasi
affiliata o dipendenza della medesima situata in un altro Stato membro, o su questioni che esorbitano dai poteri degli organi decisionali di un singolo Stato membro, con tempi, modalità e contenuti che
consentano ai rappresentanti dei lavoratori di procedere ad una valutazione approfondita dell’eventuale impatto e, se del caso, di preparare
consultazioni con l’organo competente della SE;
j) “consultazione”, l’apertura di un dialogo e d’uno scambio di opinioni
tra l’organo di rappresentanza dei lavoratori e/o i rappresentanti dei
lavoratori e l’organo competente della SE, con tempi, modalità e contenuti che consentano ai rappresentanti dei lavoratori, sulla base delle
informazioni da essi ricevute, di esprimere - circa le misure previste
dall’organo competente - un parere di cui si può tener conto nel processo decisionale all’interno della SE;
k) “partecipazione”, l’influenza dell’organo di rappresentanza dei lavoratori e/o dei rappresentanti dei lavoratori nelle attività di una società
mediante:
1. il diritto di eleggere o designare alcuni dei membri dell’organo
di vigilanza o di amministrazione della società, o
2. il diritto di raccomandare la designazione di alcuni o di tutti i
membri dell’organo di vigilanza o di amministrazione della società e/o di opporvisi.

**Articolo 3 – Istituzione di una delegazione speciale di negoziazione**

1. Quando gli organi di direzione o di amministrazione delle società partecipanti stabiliscono il progetto di costituzione di una SE, non appena possibile
dopo la pubblicazione del progetto di fusione o creazione di una holding o
dopo l’approvazione di un progetto di costituzione di un’affiliata o di trasformazione in una SE, essi prendono le iniziative necessarie, comprese le
informazioni da fornire circa l’identità e il numero di lavoratori delle società
partecipanti, delle affiliate o dipendenze interessate, per avviare una
negozia- zione con i rappresentanti dei lavoratori delle società sulle modalità
del coin- volgimento dei lavoratori nella SE.
2. A tal fine è istituita una delegazione speciale di negoziazione, rappresentativa
dei lavoratori delle società partecipanti e delle affiliate o dipendenze interessate, secondo gli orientamenti in appresso:
a) in occasione dell’elezione o designazione dei membri della delegazione speciale di negoziazione occorre garantire:
1) che tali membri siano eletti o designati in proporzione al numero dei lavoratori con contratto di lavoro subordinato impiegati, in ciascuno Stato membro, dalle società partecipanti e dalle
affiliate o dipendenze interessate, assegnando a ciascuno Stato
membro un seggio per ogni quota, pari al 10 % o sua frazione,
del numero dei lavoratori con contratto di lavoro subordinato
impiegati, in ciascuno Stato membro, dalle società partecipanti
e dalle affiliate o dipendenze interessate nell’insieme degli Stati
membri. Tali membri, nella misura del possibile, devono comprenderne almeno uno che rappresenti ciascuna società partecipante che ha lavoratori. Dette misure non devono comportare un aumento del numero complessivo dei membri;
2) che, nel caso di una SE costituita mediante fusione, siano presenti altri membri supplementari per ogni Stato membro in
misura tale da assicurare che la delegazione speciale di negoziazione annoveri almeno un rappresentante per ogni società
partecipante che è iscritta e ha lavoratori con contratto di lavoro subordinato impiegati in tale Stato membro e della quale si
propone la cessazione come entità giuridica distinta in seguito
all’iscrizione della SE se:

         - il numero di detti membri supplementari non supera il 20 % del
numero di membri designati in virtù del punto 1) che precede;
e

         - la composizione della delegazione speciale di negoziazione non
comporta una doppia rappresentanza dei lavoratori interessati;
3) che, nel caso di cui al punto 2) che precede, se il numero di tali
società è superiore a quello dei seggi supplementari disponibili
conformemente al primo comma, detti seggi supplementari siano attribuiti a società di Stati membri diversi in ordine decrescente rispetto al numero di lavoratori ivi occupati;

b) in fase di prima applicazione i membri della delegazione speciale di
negoziazione sono eletti o designati, tra i componenti le rappresentanze sindacali (RSU/RSA), dalle rappresentanze sindacali medesime
congiuntamente con le organizzazioni sindacali stipulanti gli accordi
collettivi vigenti. Tali membri possono comprendere rappresentanti
dei sindacati indipendentemente dal fatto che siano o non siano lavoratori di una società partecipante o di una affiliata o dipendenza interessata;
c) ove in uno stabilimento o in un’impresa manchi, per motivi indipendenti dalla volontà dei lavoratori, una preesistente forma di rappresentanza sindacale, le organizzazioni sindacali che abbiano stipulato il
contratto collettivo nazionale di lavoro applicato dalle società partecipanti determinano le modalità di concorso dei lavoratori di detto stabilimento o di detta impresa alla elezione o designazione dei membri
della delegazione speciale di negoziazione.
3. La delegazione speciale di negoziazione e gli organi competenti delle società
partecipanti determinano, tramite accordo scritto, le modalità del coinvolgimento dei lavoratori nella SE. A tal fine, gli organi competenti delle società
partecipanti informano la delegazione speciale di negoziazione del progetto e
dello svolgimento del processo di costituzione della SE, sino all’iscrizione di
quest’ultima.
4. Fatti salvi i commi 7, 8 e 9 la delegazione speciale di negoziazione decide a
maggioranza assoluta dei suoi membri, purché tale maggioranza rappresenti
anche la maggioranza assoluta dei lavoratori. Ciascun membro dispone di un
voto. Tuttavia, qualora i risultati dei negoziati portino ad una riduzione dei
diritti di partecipazione, la maggioranza richiesta per decidere di approvare
tale accordo è composta dai voti di due terzi dei membri della delegazione
speciale di negoziazione che rappresentino almeno due terzi dei lavoratori,
compresi i voti dei membri che rappresentano i lavoratori occupati in almeno
due Stati membri,
a) nel caso di una SE da costituire mediante fusione, se la partecipazione
comprende almeno il 25% del numero complessivo dei lavoratori delle società partecipanti, o
b) nel caso di una SE da costituire mediante creazione di una holding o
costituzione di un’affiliata, se la partecipazione comprende almeno il
50 % del numero complessivo dei lavoratori delle società partecipanti.
5. Per “riduzione dei diritti di partecipazione” si intende una quota dei membri
degli organi della SE ai sensi dell’articolo 2, lettera k), inferiore alla quota più
elevata esistente nelle società partecipanti.
6. Ai fini dei negoziati, la delegazione speciale di negoziazione può chiedere ad
esperti di sua scelta, ad esempio a rappresentanti delle competenti organizzazioni sindacali di livello comunitario, di assisterla nei lavori. Tali esperti
possono partecipare alle riunioni negoziali con funzioni di consulenza su richiesta della suddetta delegazione, ove opportuno per favorire la coerenza a
livello comunitario. La delegazione speciale di negoziazione può decidere di
informare dell’inizio dei negoziati i rappresentanti delle competenti organizzazioni sindacali esterne.
7. La delegazione speciale di negoziazione può decidere a maggioranza, quale
specificata in appresso, di non aprire negoziati o di porre termine a negoziati
in corso e di avvalersi delle norme in materia di informazione e consultazione
dei lavoratori che vigono negli Stati membri in cui la SE annovera lavoratori.
Tale decisione interrompe la procedura per la conclusione dell’accordo menzionato all’articolo 4. Qualora venga presa tale decisione, non si applica nessuna delle disposizioni di cui all’allegato.
8. La maggioranza richiesta per decidere di non aprire o di concludere i negoziati è composta dai voti di due terzi dei membri che rappresentano almeno due
terzi dei lavoratori, compresi i voti dei membri che rappresentano i lavoratori
impiegati in almeno due Stati membri.
9. Nel caso di una SE costituita mediante trasformazione, il comma 7 non si
applica se la partecipazione è prevista nella società da trasformare.
10. La delegazione speciale di negoziazione può nuovamente riunirsi su richiesta
scritta di almeno il 10 % dei lavoratori della SE, delle affiliate e dipendenze,
o dei loro rappresentanti, non prima che siano trascorsi due anni dalla decisione anzidetta, a meno che le parti convengano di riaprire i negoziati ad una
data anteriore. Se la delegazione speciale decide di riavviare i negoziati con
la direzione, ma non è raggiunto alcun accordo, non si applica nessuna delle
disposizioni di cui all’allegato.
11. Le spese relative al funzionamento della delegazione speciale di negoziazione
e, in generale, ai negoziati sono sostenute dalle società partecipanti, in modo
da consentire alla delegazione speciale di negoziazione di espletare adeguatamente la propria missione. In particolare, salvo che non sia diversamente convenuto, le società partecipanti sostengono le spese di cui all’allegato, Parte
seconda, comma 1, lett. l).
12. Le parti invitano il legislatore ad adottare opportune norme relative al sostegno delle attività di funzionamento della delegazione speciale di negoziazione, nonché delle attività formative rivolte ai membri ed esperti della delegazione stessa e degli organi competenti delle società partecipanti.

**Articolo 4 – Contenuto dell’accordo**

1. Gli organi competenti delle società partecipanti e la delegazione speciale di
negoziazione negoziano con spirito di cooperazione per raggiungere un accordo sulle modalità del coinvolgimento dei lavoratori nella SE.
2. Fatta salva l’autonomia delle parti e salvo il comma 4, l’accordo previsto dal
comma 1, stipulato tra gli organi competenti delle società partecipanti e la
delegazione speciale di negoziazione, determina:
a) il campo d’applicazione dell’accordo stesso;
b) la composizione, il numero di membri e la distribuzione dei seggi
dell’organo di rappresentanza che sarà l’interlocutore degli organi
competenti della SE nel quadro dei dispositivi di informazione e di
consultazione dei lavoratori di quest’ultima e delle sue affiliate e dipendenze;
c) le attribuzioni e la procedura prevista per l’informazione e la consultazione dell’organo di rappresentanza;
d) la frequenza delle riunioni dell’organo di rappresentanza;
e) le risorse finanziarie e materiali da attribuire all’organo di rappresentanza. In particolare, salvo che non sia diversamente convenuto, la SE
sostiene le spese di cui all’allegato, Parte seconda, comma 1, lett. l);
f) se, durante i negoziati, le parti decidono di istituire una o più procedure per l’informazione e la consultazione anziché un organo di rappresentanza, le modalità di attuazione di tali procedure;
g) nel caso in cui, durante i negoziati, le parti decidano di stabilire modalità per la partecipazione dei lavoratori, il merito di tali modalità
compresi, a seconda dei casi, il numero di membri dell’organo di amministrazione o di vigilanza della SE che l’organo di rappresentanza
dei lavoratori e/o i rappresentanti dei lavoratori saranno autorizzati
ad eleggere, designare, raccomandare o alla cui designazione potranno opporsi, le procedure per tale elezione, designazione, raccomandazione o opposizione da parte dell’organo di rappresentanza dei lavoratori
e/o i rappresentanti dei lavoratori, nonché i loro diritti;
h) la data di entrata in vigore dell’accordo, la durata, i casi in cui l’accordo
deve essere rinegoziato e la procedura per rinegoziarlo.
3. L’accordo non è soggetto, tranne disposizione contraria in esso contenuta,
alle disposizioni di riferimento che figurano nell’allegato.
4. Fatto salvo l’articolo 13, comma 3, lettera a) nel caso di una SE costituita mediante trasformazione, l’accordo prevede che il coinvolgimento dei lavoratori
sia in tutti i suoi elementi di livello quantomeno identico a quello che esisteva
nella società da trasformare in SE.

**Articolo 5 – Durata dei negoziati**

1. I negoziati iniziano subito dopo la costituzione della delegazione speciale di
negoziazione e possono proseguire nei sei mesi successivi.
2. Le parti possono decidere di comune accordo di prorogare i negoziati oltre il
periodo di cui al comma 1, fino ad un anno in totale, a decorrere dall’istituzione della delegazione speciale di negoziazione.

**Articolo 6 – Legge applicabile alla procedura di negoziazione**

1. La legislazione applicabile alla procedura di negoziazione è quella vigente
nello Stato membro in cui deve situarsi la sede sociale della costituenda SE.
La SE registrata in Italia ha l’obbligo di far coincidere l’ubicazione dell’amministrazione centrale con quella della sede sociale.

**Articolo 7 – Disposizioni di riferimento**

1. Le disposizioni di riferimento previste dall’allegato trovano applicazione dalla data di iscrizione della SE nel registro delle imprese:
a) qualora le parti decidano nel corso dei negoziati di avvalersi di tali disposizioni ai fini della definizione delle forme di coinvolgimento
dei lavoratori nella costituenda SE;
b) qualora non sia stato concluso alcun accordo entro il termine previsto
all’articolo 5, e
         - l’organo competente di ciascuna delle società partecipanti decida di accettare l’applicazione delle disposizioni di riferimento
alla SE e di proseguire quindi con l’iscrizione della SE, e

         - la delegazione speciale di negoziazione non abbia preso, ai sensi dell’art. 3, comma 7, la decisione di non aprire negoziati o di
porre termine ai negoziati in corso e di avvalersi delle norme in
materia di informazione e consultazione dei lavoratori vigenti
negli stati membri in cui la SE annovera lavoratori.

2. Le disposizioni di riferimento previste dalla Parte terza dell’allegato si applicano soltanto qualora:
a) nel caso di una SE costituita mediante trasformazione, le norme vigenti in uno Stato membro in materia di partecipazione dei lavoratori
all’organo di direzione o di vigilanza si applichino ad una società trasformata in SE;
b) nel caso di una SE costituita mediante fusione:
1) anteriormente all’iscrizione della SE, esista presso una o più
delle sue società partecipanti una o più delle forme di partecipazione comprendente almeno il 25 % del numero complessivo di lavoratori di tutte le società partecipanti; o
2) anteriormente all’iscrizione della SE, esista presso una o più
delle sue società partecipanti una o più delle forme di partecipazione comprendente meno del 25 % del numero complessivo di lavoratori di tutte le società partecipanti e la delegazione
speciale di negoziazione decida in tal senso;
c) nel caso di una SE costituita mediante creazione di una holding o costituzione di un’affiliata:
1) anteriormente all’iscrizione della SE, esista presso una o più
delle sue società partecipanti una o più delle forme di partecipazione comprendente almeno il 50 % del numero complessivo di lavoratori di tutte le società partecipanti; o
2) anteriormente all’iscrizione della SE, esista presso una o più
delle sue società partecipanti una o più delle forme di partecipazione comprendente meno del 50 % del numero complessivo di lavoratori di tutte le società partecipanti e la delegazione
speciale di negoziazione decida in tal senso.

3. Se presso diverse società partecipanti esistevano più di una delle forme di
partecipazione, la delegazione speciale di negoziazione decide quale di esse
viene introdotta nella SE. La delegazione speciale di negoziazione informa
l’organo competente delle società partecipanti delle decisioni da essa adottate ai sensi del presente comma.

**Articolo 8 – Segreto e riservatezza**

1. I membri della delegazione speciale di negoziazione e dell’organo di rappresentanza, nonché gli esperti che li assistono, non sono autorizzati a rivelare a terzi notizie ricevute in via riservata e qualificate come tali dall’organo
competente della SE e delle società partecipanti. Tale divieto permane per un
periodo di tre anni successivo alla scadenza del termine previsto dal mandato. La stessa disposizione vale per i rappresentanti dei lavoratori che operano
nell’ambito di una procedura per l’informazione e la consultazione.
2. Fermo restando il rispetto degli obblighi di riservatezza previsti da specifiche
disposizioni di legge, l’organo di vigilanza o di amministrazione della SE o della società partecipante situato nel territorio italiano non è obbligato a comunicare informazioni che, secondo criteri obiettivi, siano di natura tale da creare
notevoli difficoltà al funzionamento della SE (o, eventualmente, della società
partecipante) o delle sue affiliate e dipendenze, o da arrecare loro danno.
3. Le parti invitano il legislatore a ricomprendere nella disciplina del presente
articolo le SE che perseguono direttamente e fondamentalmente fini di orientamento ideologico in materia di informazione e di espressione di opinioni.
4. Quando applicano i commi 1, 2 e 3, gli Stati membri prevedono procedure amministrative o giudiziarie di ricorso che i rappresentanti dei lavoratori
possono avviare qualora l’organo di vigilanza o di amministrazione della SE
o della società partecipante esiga la riservatezza o non fornisca informazioni.
Queste procedure possono includere dispositivi destinati a salvaguardare la
riservatezza delle informazioni in questione.

**Articolo 9 – Funzionamento dell’organo di rappresentanza e procedura per l’informazione e la consultazione dei lavoratori**

1. L’organo competente della SE e l’organo di rappresentanza operano con
spirito di cooperazione nell’osservanza dei loro diritti e obblighi reciproci.

La stessa disposizione vale per la cooperazione tra l’organo di vigilanza o di
amministrazione della SE e i rappresentanti dei lavoratori, nell’ambito della
procedura per l’informazione e la consultazione di questi ultimi.

**Articolo 10 – Tutela dei rappresentanti dei lavoratori**

1. I membri della delegazione speciale di negoziazione, i membri dell’organo di
rappresentanza, nonché i rappresentanti dei lavoratori che operano nell’ambito della procedura per l’informazione e la consultazione e i rappresentanti
dei lavoratori che fanno parte dell’organo di controllo o di amministrazione
della SE e che sono impiegati presso la SE, le sue affiliate/controllate o dipendenze o presso una società partecipante fruiscono, nell’esercizio delle loro
funzioni, delle stesse tutele e delle stesse garanzie previste per i rappresentanti dei lavoratori dalla legge e dagli accordi e contratti collettivi vigenti negli
Stati membri in cui i rappresentanti dei lavoratori sono impiegati.
2. Per i rappresentanti di cui al comma 1 tali tutele e garanzie comportano altresì
il diritto a permessi retribuiti per la partecipazione alle riunioni ed il rimborso dei costi di viaggio e di soggiorno per i periodi necessari allo svolgimento
delle loro funzioni, nelle misure che saranno definite dalle parti stipulanti il
contratto collettivo nazionale di lavoro applicato.
3. Le parti definiscono, nell’ambito dell’accordo di cui all’art. 4, tutti gli aspetti
operativi concernenti l’esercizio della rappresentanza dei lavoratori nella SE,
nelle sue controllate o dipendenze e nelle società partecipanti.

**Articolo 11 – Sviamento di procedura**

1.Le parti invitano il legislatore ad individuare discipline idonee, in tempi rapidi, ad
impedire lo sviamento delle procedure di costituzione di una SE al fine di negare o
privare i lavoratori dei diritti in materia di coinvolgimento.

**Articolo 12 – Sanzioni**

1.   Le parti sociali invitano il legislatore ad adottare sanzioni adeguate, applicabili

in caso di violazione delle legge di trasposizione della Direttiva 2001/86 da parte della SE. Tali sanzioni debbono essere effettive, proporzionate e dissuasive.

**Articolo 13 – Relazione tra il presente Avviso comune e altre disposizioni**

1. Qualora la SE sia un’impresa di dimensioni comunitarie o un’impresa di controllo di un gruppo di imprese di dimensioni comunitarie ai sensi del d.lgs. 2
aprile 2002, n. 74, le disposizioni di quest’ultimo non sono applicabili ad essa
né alle sue affiliate. Tuttavia, qualora, conformemente all’articolo 3, comma
7, la delegazione speciale di negoziazione decida di non avviare negoziati o di
porre termine a quelli già iniziati, si applicano le disposizioni contenute nel
d.lgs. 2 aprile 2002, n. 74.
2. Le disposizioni in materia di partecipazione dei lavoratori agli organismi societari, previste dalla legge e dagli accordi collettivi vigenti ovvero dagli atti
costitutivi e dagli statuti societari diverse da quelle del presente Avviso comune, non si applicano alle società costituite conformemente al Regolamento
(CE) n. 2157/2001 e contemplate dal presente Avviso.
3. Il presente Avviso non pregiudica:
a) i diritti esistenti in materia di coinvolgimento dei lavoratori, previsti
dalla legge e dagli accordi collettivi vigenti ovvero dagli atti costitutivi
e dagli statuti societari diversi da quelle del presente Avviso comune,
di cui godono i lavoratori della SE e delle sue affiliate e dipendenze,
diversi dalla partecipazione agli organi della SE;
b) le disposizioni in materia di partecipazione agli organi previste dalla
legge e dagli accordi collettivi vigenti ovvero dagli atti costitutivi societari diverse da quelle del presente Avviso comune di cui sono destinatarie le affiliate della SE.

**Articolo 14 – Disposizioni transitorie e finali**

1. È prevista la costituzione di una sede tecnica presso il Ministero del Lavoro,
composta da membri nominati dalle parti sociali, preposta ad attività di osservatorio e monitoraggio dell’applicazione della Direttiva.


##### ALLEGATO DISPOSIZIONI DI RIFERIMENTO di cui all’articolo 7

**Parte prima: Composizione dell’organo di rappresentanza dei lavoratori**
1. Al fine di realizzare l’obiettivo indicato all’articolo 1 e nei casi previsti all’articolo 7, è istituito un organo di rappresentanza conformemente alle seguenti
norme:
a) l’organo di rappresentanza è composto da lavoratori della SE e delle
sue affiliate e dipendenze, eletti o designati al loro interno dai rappresentanti dei lavoratori o, in mancanza di questi, dall’insieme dei lavoratori, congiuntamente alle organizzazioni sindacali stipulanti i contratti collettivi nazionali di riferimento;
b) l’elezione o designazione dei membri dell’organo di rappresentanza
avviene conformemente alle leggi nonché agli accordi interconfederali 20 dicembre 1993 e 27 luglio 1994 e successive modifiche o ai
contratti collettivi nazionali di riferimento qualora i predetti accordi
interconfederali non trovino applicazione;
c) qualora si verifichino modificazioni nella struttura organizzativa della SE:
1) con allocazione di una o più nuove unità locali situate in uno
Stato membro che in precedenza non era coinvolto nella SE: i
lavoratori di tale unità devono, nei termini previsti dalle norme
nazionali, designare o eleggere un loro rappresentate nell’organo di rappresentanza dei lavoratori;
2) con soppressione di una o più unità locali presenti in uno Stato membro: i rappresentanti dei lavoratori delle unità locali di
uno Stato membro decadono dall’organo di rappresentanza e
l’organo stesso si ridetermina nella composizione risultante a
seguito della avvenuta decadenza;
3) con alterazione della distribuzione dell’occupazione nell’ambito della SE, sue controllate o dipendenze per una quota pari
ad almeno il 10% dell’occupazione totale del complesso di tale
società: la rappresentanza dei lavoratori che operano nei singoli
Stati membri deve essere modificata in relazione alle variazioni
intervenute;
d) se le sue dimensioni lo giustificano, l’organo di rappresentanza può
eleggere al suo interno un comitato ad hoc composto da almeno tre
membri;
e) l’organo di rappresentanza adotta il suo regolamento interno;
f) i membri dell’organo di rappresentanza sono eletti o designati in proporzione al numero dei lavoratori con contratto di lavoro subordinato
impiegati, in ciascuno Stato membro, dalle società partecipanti nonché dalle affiliate o dipendenze interessate, assegnando ad uno Stato
membro un seggio per ogni quota, pari al 10 % o sua frazione, del numero dei lavoratori con contratto di lavoro subordinato impiegati dalle società partecipanti nonché dalle affiliate o dipendenze interessate
nell’insieme degli Stati membri;
g) l’organo competente della SE è informato della composizione dell’organo di rappresentanza;
h) quattro anni dopo la sua istituzione, l’organo di rappresentanza delibera in merito all’opportunità di rinegoziare l’accordo di cui agli articoli
4 e 7 oppure di mantenere l’applicazione delle disposizioni di riferimento adottate in conformità del presente allegato. Qualora si decida
di negoziare un accordo in conformità dell’articolo 4, si applicano mutatis mutandis gli articoli 3 (commi da 4 a 12), 4, 5, 6 e l’espressione
“delegazione speciale di negoziazione” è sostituita da “organo di rappresentanza”. Qualora al termine del negoziato non sia stato concluso alcun accordo, rimangono applicabili le disposizioni inizialmente
adottate in conformità delle disposizioni di riferimento.

**Parte seconda: Disposizioni di riferimento per l’informazione e la consultazione**
1. Le competenze e i poteri dell’organo di rappresentanza istituito nella SE sono
disciplinati dalle seguenti norme:
a) la competenza dell’organo di rappresentanza si limita alle questioni
che riguardano la stessa SE o qualsiasi affiliata o dipendenza situata in
un altro Stato membro ovvero che esorbitano dai poteri degli organi
decisionali in un singolo Stato membro;
b) fatte salve le riunioni tenute conformemente alla lettera e), l’organo di
rappresentanza ha il diritto di essere informato e consultato, in tempo
utile, e a tal fine di incontrare l’organo competente della SE almeno
una volta all’anno, in base a relazioni periodiche elaborate dall’organo
competente, riguardo all’evoluzione delle attività e delle prospettive
della SE. Le direzioni locali ne sono informate;
c) l’organo competente della SE trasmette all’organo di rappresentanza
gli ordini del giorno delle riunioni dell’organo di amministrazione o,
se del caso, di direzione e di vigilanza e copia di tutti i documenti presentati all’assemblea generale degli azionisti;
d) la riunione di cui alla lett. b) verte in particolare sui seguenti aspetti
della SE: struttura, situazione economica e finanziaria, evoluzione probabile delle attività, della produzione e delle vendite, situazione e evoluzione probabile dell’occupazione, investimenti, cambiamenti fondamentali riguardanti l’organizzazione, introduzione di nuovi metodi
di lavoro o di nuovi processi produttivi, trasferimenti di produzione,
fusioni, diminuzione delle dimensioni o chiusura delle imprese, degli
stabilimenti o di parti importanti degli stessi, e licenziamenti collettivi,
e) qualora si verifichino circostanze eccezionali che incidano notevolmente sugli interessi dei lavoratori, in particolare nel caso di delocalizzazione, trasferimento, chiusura di imprese o di stabilimenti oppure
licenziamenti collettivi, l’organo di rappresentanza ha il diritto di esserne informato in tempo utile. L’organo di rappresentanza o, se questo decide in tal senso soprattutto per motivi di urgenza, il comitato
ad hoc ha il diritto di riunirsi, a sua richiesta, con l’organo competente
della SE o qualsiasi altro livello di direzione più appropriato nell’ambito della SE, avente la competenza di prendere decisioni proprie, per
essere informato e consultato sulle misure che incidono sugli interessi
dei lavoratori;
f) qualora l’organo competente decida di non agire conformemente al
parere espresso dell’organo di rappresentanza, quest’ultimo dispone
della facoltà di riunirsi nuovamente con l’organo competente della SE
nella prospettiva di trovare un accordo. Nel caso di una riunione organizzata con il comitato ad hoc, hanno il diritto di partecipare anche
i membri dell’organo di rappresentanza che rappresentano lavoratori
direttamente interessati dalle misure in questione;
g) le riunioni di cui alla presente Parte seconda lasciano impregiudicate
le prerogative dell’organo competente;
h) prima delle riunioni con l’organo competente della SE, l’organo di
rappresentanza o il comitato ad hoc, eventualmente allargato conformemente alla lettera f), può riunirsi senza che i rappresentanti dell’organo competente siano presenti;
i) fatto salvo l’articolo 8, i membri dell’organo di rappresentanza informano i rappresentanti dei lavoratori della SE e delle sue affiliate o dipendenze riguardo al contenuto e ai risultati della procedura di informazione e consultazione;
j) l’organo di rappresentanza o il comitato ad hoc può farsi assistere da
esperti di sua scelta;
k) nella misura in cui ciò risulta necessario allo svolgimento dei loro
compiti, i membri dell’organo di rappresentanza hanno diritto a un
congedo di formazione senza perdita di retribuzione;
l) le spese dell’organo di rappresentanza sono sostenute dalla SE, che fornisce ai membri di quest’ultimo le risorse finanziarie e materiali necessarie a consentire loro di svolgere in modo adeguato le proprie funzioni
e la formazione a ciò finalizzata. In particolare, la SE prende a proprio
carico - salvo che non sia stato diversamente convenuto - le spese di organizzazione e di interpretariato relative alle riunioni, le spese relative
ai costi di un solo esperto, nonché le spese di soggiorno e di viaggio dei
membri dell’organo di rappresentanza e del comitato ad hoc.

**Parte terza: disposizioni di riferimento per la partecipazione**
1. La partecipazione dei lavoratori alla SE è disciplinata dalle seguenti disposizioni:
a) nel caso di una SE costituita mediante trasformazione, se le norme vigenti in uno Stato membro in materia di partecipazione dei lavoratori
all’organo di amministrazione o di vigilanza si applicavano anteriormente all’iscrizione, tutti gli elementi della partecipazione dei lavoratori continuano ad applicarsi alla SE. A tal fine, si applica mutatis
mutandis la lettera b);
b) negli altri casi di costituzione di una SE i lavoratori della SE e delle
sue affiliate e dipendenze e/o il loro organo di rappresentanza sono
autorizzati ad eleggere, designare, raccomandare o ad opporsi alla designazione di un numero di membri dell’organo di amministrazione
o di vigilanza della SE pari alla più alta quota applicabile nelle società
partecipanti prima dell’iscrizione della SE;
c) se nessuna delle società partecipanti era soggetta a disposizioni per la
partecipazione prima dell’iscrizione della SE, non vi è l’obbligo di introdurre disposizioni per la partecipazione dei lavoratori;
d) la ripartizione dei seggi dell’organo di amministrazione o di quello di
vigilanza tra i membri rappresentanti dei lavoratori nei vari Stati membri o le modalità secondo cui i lavoratori della SE possono raccomandare la designazione dei membri di detti organi od opporvisi sono decise
dall’organo di rappresentanza in funzione della proporzione di lavoratori della SE impiegati in ciascuno Stato membro. Se i lavoratori di uno
o più Stati membri non sono soggetti al criterio proporzionale, l’organo
di rappresentanza designa uno dei membri dello Stato membro in questione, in particolare dello Stato italiano, laddove opportuno;
e) le parti invitano il legislatore ad affidare alla contrattazione collettiva la
disciplina dei criteri di ripartizione dei seggi;
f) tutti i membri eletti, designati o raccomandati dall’organo di rappresentanza nell’organo di vigilanza o, se del caso, di amministrazione,
sono membri a pieno titolo di tale organo, con gli stessi diritti e gli
stessi obblighi dei membri che rappresentano gli azionisti, compreso il
diritto di voto.


-----

