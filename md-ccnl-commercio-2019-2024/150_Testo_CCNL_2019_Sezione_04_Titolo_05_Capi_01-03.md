# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----


###### SEZIONE QUARTA – DISCIPLINA DEL RAPPORTO DI

##### LAVORO

###### Titolo V – Svolgimento del rapporto di lavoro

**Capo I – Orario di lavoro**

**Art. 130 – Orario normale settimanale**

La durata normale del lavoro effettivo, per la generalità delle aziende che applicano il
presente contratto, è fissata in 40 ore settimanali, salvo quanto disposto dai seguenti
due commi.

Per i dipendenti da gestori di impianti di distribuzione di carburanti l’orario di lavoro è fissato in 45 ore settimanali.

Per i dipendenti da gestori di impianti di distribuzione di carburante esclusivamente
autostradali l’orario di lavoro è fissato in 40 ore settimanali.

Tale orario settimanale si realizza attraverso l’assorbimento di 24 ore di permesso
retribuito di cui al terzo comma dell’art. 158.

Sempre nel limite dell’orario settimanale, è consentito al datore di lavoro di chiedere
prestazioni giornaliere eccedenti le 8 ore.

Per lavoro effettivo si intende ogni lavoro che richiede un’applicazione assidua e continuativa; non sono considerati come lavoro effettivo il tempo per recarsi al posto
di lavoro, i riposi intermedi presi sia all’interno che all’esterno dell’azienda, le soste
comprese tra l’inizio e la fine dell’orario di lavoro giornaliero.

Al secondo livello di contrattazione aziendale potranno essere raggiunte intese sulle
materie riguardanti turni o nastri orari.

**Art. 131 – Durata dell’orario di lavoro**

Considerato quanto previsto al comma 3 dell’art. 18 bis del D.Lgs. n. 66/2003, il
periodo di cui ai commi 3 e 4 dell’art. 4 del medesimo decreto legislativo, è stabilito
in sei mesi; la contrattazione integrativa, territoriale e/o aziendale, può ampliare tale
periodo sino a dodici mesi, a fronte di ragioni obiettive, tecniche o inerenti all’organizzazione del lavoro.

**Art. 132 – Riposo giornaliero**

Nell’ambito della contrattazione di secondo livello, territoriale e aziendale, potranno
essere concordate modalità di deroga al riposo giornaliero di 11 ore consecutive di
cui all’art. 17 del D.Lgs. n. 66/2003.

In attesa della regolamentazione ai sensi del comma precedente e fatte salve le ipotesi già convenute al secondo livello di contrattazione, il riposo giornaliero di 11 ore
consecutive può essere frazionato per le prestazioni lavorative svolte anche nelle seguenti ipotesi:

###### • cambio del turno/fascia;
 • interventi di ripristino della funzionalità di macchinari, impianti, attrezzature;
 • manutenzione svolta presso terzi;
 • attività straordinarie finalizzate alla sicurezza;
 • allestimenti in fase di avvio di nuove attività, allestimenti e riallestimenti straordinari;

###### • aziende che abbiano un intervallo tra la chiusura e l’apertura del giorno successivo inferiore alle 11 ore;

###### • inventari, bilanci ed adempimenti fiscali ed amministrativi straordinari.

In tali ipotesi, al fine di garantire la tutela della salute e sicurezza dei lavoratori, le
parti convengono che la garanzia di un riposo minimo continuativo di almeno 9 ore
rappresenta un’adeguata protezione degli stessi.

**Art. 133 – Articolazione dell’orario settimanale**

In relazione alle particolari esigenze del settore del commercio e del terziario, al fine
di migliorare il servizio al consumatore, con particolare riferimento ai flussi di clientela e di utenza, anche nelle singole unità, l’azienda potrà ricorrere, con le procedure
indicate nel successivo art. 136 anche per singole unità produttive e tenuto conto
delle esigenze dei lavoratori, alle seguenti forme di articolazione dell’orario settimanale di lavoro:

a) 40 ore settimanali.

Si realizza mediante la concessione di mezza giornata di riposo in coincidenza con la chiusura infrasettimanale prevista dalle norme locali in vigore, e per
le restanti 4 ore mediante la concessione di un’ulteriore mezza giornata a turno settimanale.

Tenuto conto delle aspirazioni dei lavoratori di usufruire di una delle mezze
giornate congiuntamente alla domenica, le parti concordano di costituire a
livello territoriale le Commissioni Paritetiche al fine di cercare adeguate soluzioni.

Nelle aziende o nelle singole unità delle stesse, non soggette alla disciplina
legislativa sull’orario di apertura e chiusura dei negozi, nelle quali – prima
dell’entrata in vigore del presente contratto – l’orario di lavoro settimanale era
distribuito in 5 giorni, restano immutate le situazioni di fatto esistenti.

Negli altri casi, e sempre con riferimento alle aziende o a singole unità delle
stesse non soggette alla disciplina legislativa sull’orario di apertura e chiusura dei negozi, le Parti concordano di esaminare – in sede di Commissione di cui
al II comma della presente lettera a) - la pratica realizzazione della settimana
lavorativa di 40 ore mediante la concessione di un’intera giornata di riposo.

Resta ferma in ogni caso l’applicabilità dell’art. 137.

b) 39 ore settimanali.

Si realizza attraverso l’assorbimento di 36 ore di permesso retribuito di cui al
terzo comma dell’art. 158.

Le rimanenti ore di cui all’art. 158, sono disciplinate con i criteri e le modalità
previste dallo stesso articolo, ferma restando l’applicabilità dell’art. 137.

c) 38 ore settimanali.

Si realizza attraverso l’assorbimento di 72 ore di permesso retribuito delle
quali 16 al primo comma dell’art. 158 e 56 al terzo comma dell’art. 158.

Le rimanenti ore sono disciplinate con i criteri e con le modalità dell’art. 158,
ferma restando l’applicabilità dell’art. 137.

**Art. 134 – Orario medio settimanale per specifiche tipologie**

Fermo restando quanto previsto dal primo comma dell’art. 130, le aziende che
esercitano l’attività di vendita al pubblico nei grandi magazzini, magazzini a prezzo
unico, supermercati alimentari, cash&carry e ipermercati realizzeranno l’articolazione dell’orario medio settimanale di 38 ore, utilizzando le 56 ore di permessi di cui
all’art. 158, terzo comma, e le ulteriori 16 ore di cui al successivo quarto comma
dell’art. 158.

Sono fatti salvi gli accordi aziendali vigenti in materia alla data di stipula del presente
contratto.

Per le aziende che esercitano l’attività di vendita al pubblico secondo le tipologie
di cui al primo comma del presente articolo, che alla data di entrata in vigore del presente contratto non applichino l’articolazione dell’orario medio settimanale di
38 ore ivi prevista, tale regime medio settimanale sarà applicato a decorrere dal 1°
gennaio 1996, fatte salve eventuali diverse pattuizioni realizzate a livello aziendale.

Per le catene di discount che occupino più di 400 dipendenti l’applicazione del primo comma di cui al presente articolo avverrà con la seguente gradualità:

- dal 1° luglio 1996 distribuzione dell’orario di lavoro medio settimanale su 39
ore attraverso l’assorbimento di 36 ore di permessi retribuiti di cui all’art. 158;

- dal 1° luglio 1997 distribuzione dell’orario di lavoro medio settimanale su 38
ore attraverso l’assorbimento di ulteriori 36 ore di permessi retribuiti di cui
all’art. 158 (per complessive 72 ore).

Sono fatte salve eventuali diverse pattuizioni realizzate a livello aziendale.

**Art. 135 – Retribuzione ore eccedenti l’articolazione dell’orario di lavoro**

Le ore di lavoro eccedenti l’articolazione dell’orario di lavoro di cui all’art. 133, lettere b) e c) e all’art. 134, fino al raggiungimento dell’orario normale settimanale previsto dall’art. 130, verranno retribuite con le maggiorazioni previste dall’art. 149.

**Dichiarazione a verbale**
Il nuovo sistema di calcolo di cui al presente articolo decorre dal 1.1.2000.

**Art. 136 – Procedure per l’articolazione dell’orario settimanale**

L’eventuale variazione dell’articolazione dell’orario in atto, tra quelle previste al
precedente art. 133, che deve essere realizzata dal datore di lavoro armonizzando le
istanze del personale con le esigenze dell’azienda, sarà comunicata almeno 30 giorni
prima della sua attivazione, dal datore di lavoro ai dipendenti interessati secondo le
modalità di cui al successivo art. 145, e contestualmente, per iscritto, all’Ente Bilaterale Territoriale della provincia di competenza, di cui all’art. 22, tramite la corrispondente Associazione territoriale aderente alla Confcommercio ovvero all’Ente
Bilaterale Nazionale per le aziende multilocalizzate.

Al fine di favorire la realizzazione di una reale programmazione della distribuzione dell’orario, l’articolazione dell’orario settimanale prescelta avrà validità di norma annua, salvo diversa comunicazione da parte del datore di lavoro, che dovrà essere
realizzata con il medesimo preavviso previsto nel precedente comma del presente
articolo.

A seguito delle comunicazioni effettuate agli Enti Bilaterali, i dati aggregati relativi
all’applicazione di quanto sopra, articolati per settore, saranno oggetto di informazione alle Organizzazioni Sindacali anche al fine di consentire il confronto a livello
territoriale.

**Art. 137 – Flessibilità dell’orario**

Fatto salvo il confronto in materia di orario di lavoro previsto in sede di contrattazione aziendale, per far fronte alle variazioni dell’intensità lavorativa dell’azienda,
questa potrà realizzare diversi regimi di orario, rispetto all’articolazione prescelta,
con il superamento dell’orario contrattuale in particolari periodi dell’anno sino al
limite di 44 ore settimanali, per un massimo di 16 settimane.

A fronte della prestazione di ore aggiuntive ai sensi dei precedenti commi, l’azienda
riconoscerà ai lavoratori interessati, nel corso dell’anno ed in periodi di minore intensità lavorativa, una pari entità di ore di riduzione.

Ai fini dell’applicazione del presente articolo, per anno si intende il periodo di 12
mesi seguente la data di avvio del programma annuale di flessibilità.

I lavoratori interessati percepiranno la retribuzione relativa all’orario settimanale
contrattuale, sia nei periodi di superamento che in quelli di corrispondente riduzione dell’orario contrattuale.

Resta inteso che, per quanto riguarda il lavoro straordinario, nel caso di ricorso a
regimi di orario plurisettimanale, esso decorre dalla prima ora successiva all’orario
definito.

L’azienda provvederà a comunicare per iscritto ai lavoratori interessati il programma
di flessibilità; le eventuali variazioni dovranno essere comunicate per iscritto con un
preavviso di almeno 15 giorni.

Al termine del programma di flessibilità, le ore di lavoro prestate e non recuperate saranno liquidate con la maggiorazione prevista per le ore di straordinario di cui all’art.
149 e nei limiti previsti dall’art. 148.

**Art. 138 – Flessibilità dell’orario – Ipotesi aggiuntiva A)**

Nell’ambito del secondo livello di contrattazione possono essere realizzate diverse intese per il superamento dei limiti di cui al precedente art. 137, con le seguenti modalità:

per le aziende di cui all’art. 133, lett. a), b) e c):

superamento dell’orario contrattuale in particolari periodi dell’anno da 45
ore sino al limite di 48 ore settimanali per un massimo di 16 settimane.

Ai lavoratori a cui si applica tale criterio di flessibilità verrà riconosciuto, un incremento del monte ore annuo dei permessi retribuiti di cui all’art. 158 pari a 45 minuti
per ciascuna settimana di superamento dell’orario normale settimanale.

A fronte della prestazione di ore aggiuntive, l’azienda riconoscerà ai lavoratori interessati nel corso dell’anno, una pari entità di riduzione dell’orario di lavoro.

Il 50% delle ore da recuperare sarà articolato secondo il programma di flessibilità.

Il restante 50% delle ore suddette verrà contabilizzato nella banca delle ore ed utilizzato dal lavoratore con riposi compensativi.

**Art. 139 – Flessibilità dell’orario – Ipotesi aggiuntiva B)**

Nell’ambito del secondo livello di contrattazione possono essere realizzate diverse
intese per il superamento dei limiti di cui al precedente art. 137 sino ad un massimo
di 48 ore settimanali per un numero di 24 settimane, con le seguenti modalità:
1. superamento dell’orario contrattuale in particolari periodi dell’anno sino al
limite di 44 ore settimanali per un massimo di 24 settimane;
2. superamento dell’orario contrattuale in particolari periodi dell’anno sino al
limite di 48 ore settimanali per un massimo di 24 settimane.


Ai lavoratori a cui si applica il precedente criterio di flessibilità sub 1. verrà riconosciuto un incremento del monte ore annuo dei permessi retribuiti di cui all’art. 158, pari
a 45 minuti per ciascuna settimana di superamento dell’orario normale settimanale.

Ai lavoratori a cui si applica il precedente criterio di flessibilità sub 2. verrà riconosciuto un incremento del monte ore annuo dei permessi retribuiti di cui all’art. 158, pari
a 70 minuti per ciascuna settimana di superamento dell’orario normale settimanale.

A fronte della prestazione di ore aggiuntive, l’azienda riconoscerà ai lavoratori interessati nel corso dell’anno, una pari entità di riduzione dell’orario di lavoro.

Il 50% delle ore da recuperare sarà articolato secondo il programma di flessibilità.

Il restante 50% delle ore suddette verrà contabilizzato nella banca delle ore ed utilizzato dal lavoratore con riposi compensativi.

**Art. 140 – Procedure**

Le modalità operative della flessibilità sono disciplinate dal presente articolo.

I lavoratori interessati percepiranno la retribuzione relativa all’orario settimanale
contrattuale, sia nei periodi di superamento che in quelli di corrispondente riduzione dell’orario contrattuale.

Resta inteso che, per quanto riguarda il lavoro straordinario, nel caso di ricorso a
regime di orario plurisettimanale, esso decorre dalla prima ora successiva all’orario
definito per ciascuna settimana.

In caso di mancata fruizione dei riposi compensativi individuali di cui agli artt. 138
e 139, le ore di maggior lavoro prestate e contabilizzate nella banca delle ore saranno
liquidate con la maggiorazione prevista per le ore di straordinario corrispondente
entro e non oltre il 31 dicembre dell’anno successivo a quello di maturazione.

Le ore liquidate a tale titolo devono rientrare nei limiti previsti dall’art. 148.

Al fine di consentire il confronto di cui al primo comma degli artt. 138 e 139 le aziende con contrattazione aziendale provvederanno a comunicare il programma di flessibilità alle R.S.U./R.S.A. e alle OO.SS. territoriali. Le altre imprese effettueranno
analoga comunicazione all’Ente Bilaterale competente per territorio.

L’azienda provvederà altresì a comunicare per iscritto, con congruo preavviso, ai lavoratori interessati il programma definito di applicazione della flessibilità; le eventuali variazioni dovranno essere tempestivamente comunicate per iscritto.

Ai fini dell’applicazione della flessibilità di cui agli artt. 138 e 139 per anno si intende
il periodo di 12 mesi seguenti la data di avvio del programma annuale di flessibilità.

**Art. 141 – Banca delle ore**

Le Parti, riconoscendo l’opportunità che i lavoratori siano messi in condizione di
utilizzare i riposi compensativi di cui all’ultimo comma degli artt. 138 e 139, che
sono a disposizione del singolo lavoratore, convengono di istituire la banca delle ore
la cui fruizione avverrà con le seguenti modalità:

- i lavoratori che potranno assentarsi contemporaneamente dall’unità produttiva per usufruire dei riposi compensativi, non dovranno superare la percentuale del 10% della forza occupata ed escludendo dai periodi dell’anno
interessati all’utilizzo dei permessi i mesi di luglio, agosto e dicembre. Per la
giornata di sabato o quella di maggiore intensità lavorativa nell’arco della settimana la percentuale non dovrà superare il 5% della forza occupata. Per le
unità produttive al di sotto dei 30 dipendenti, tale diritto sarà goduto individualmente e a rotazione tra tutto il personale interessato;

- i riposi compensativi saranno normalmente goduti in gruppi di 4 o 8 ore;

- per rispondere a particolari esigenze aziendali, diverse modalità potranno essere concordate nell’ambito dei confronti previsti in sede decentrata aziendale o territoriale.

Al 31 dicembre di ogni anno l’azienda fornirà al lavoratore l’estratto conto individuale delle ore depositate nella banca, con i relativi movimenti.

Il prelievo delle ore maturate avverrà con preavviso scritto di 5 giorni.

Ai fini del diritto di precedenza fa fede la data della richiesta.

**Art. 142 – Assorbimento riposi compensativi e permessi aggiuntivi**

I riposi compensativi nonché i permessi retribuiti aggiuntivi di cui agli artt. 138 e
139 non possono essere assorbiti da altri trattamenti aziendali in atto in materia di
riduzione, permessi e ferie.

Sono fatti salvi eventuali accordi collettivi in essere in materia di flessibilità.

**Art. 143 – Decorrenza dell’orario per i lavoratori comandati fuori sede**

Qualora il lavoratore sia comandato per lavoro fuori della sede ove egli presta normalmente servizio, l’orario di lavoro avrà inizio sul posto indicatogli.

In tale ipotesi, ove gli venga richiesto di rientrare in sede alla fine della giornata lavorativa, il lavoro cesserà tanto tempo prima della fine del normale orario di lavoro,
quanto è strettamente necessario al lavoratore – in rapporto alla distanza ed al mezzo
di locomozione – per raggiungere la sede.

Le spese di trasporto, di vitto e di pernottamento saranno rimborsate dal datore di
lavoro secondo le norme contenute nell’ultimo comma del successivo art. 179.

**Art. 144 – Orario di lavoro dei minori**

L’orario di lavoro, per i minori non potrà superare le otto giornaliere e le quaranta
settimanali.

**Art. 145 – Fissazione dell’orario**

Fermi i limiti di durata massima e le disposizioni del presente contratto in materia, il
datore di lavoro fisserà gli orari di lavoro armonizzando le istanze del personale con
le esigenze dell’azienda.

L’articolazione dell’orario di lavoro deve risultare da apposita comunicazione nei
confronti di tutto il personale interessato. (Le aziende dovranno comunicare a tutti i dipendenti interessati l’orario di lavoro con le indicazioni
dell’ora di inizio e di termine di lavoro del personale occupato e dell’ora e della durata degli intervalli di riposo accordati durante il periodo di lavoro.
Quando l’orario non è comune per tutto il personale, le indicazioni di cui al comma precedente dovranno essere riportate sull’orario di lavoro per reparto o categoria professionale o personale.
Quando il lavoro è disimpegnato a squadre, dovranno riportarsi le indicazioni suaccennate per ciascuna squadra.)

**Art. 146 – Disposizioni speciali**

Al personale preposto alla direzione tecnica o amministrativa dell’azienda o di un
reparto di essa con la diretta responsabilità dell’andamento dei servizi – e cioè i gerenti, i direttori tecnici o amministrativi, i capi ufficio ed i capi reparto che partecipano eccezionalmente alla vendita o al lavoro manuale – che per il tempo necessario al
regolare funzionamento dei servizi ad esso affidati, presta servizio anche fuori dell’orario normale di lavoro non è dovuto alcun compenso speciale salvo per i servizi di
notte o nei giorni festivi per i quali saranno riconosciuti i seguenti trattamenti:

- la sola maggiorazione del 30% sulla quota oraria della normale retribuzione
di cui all’art. 206, per le ore prestate di domenica;

- la quota oraria della retribuzione di fatto di cui all’art. 208, e la maggiorazione del 30% da calcolare sulla quota oraria della normale retribuzione di cui
all’art. 206, per le ore di lavoro straordinario prestate nelle festività;

- la quota oraria della retribuzione di fatto di cui all’art. 208, e la maggiorazione del 50% da calcolare sulla quota oraria della normale retribuzione di cui
all’art. 206 per le ore di lavoro straordinario prestate di notte, non in turni
regolari di servizio.

Possono essere eseguiti oltre i limiti del normale orario giornaliero o settimanale i lavori di riparazione, costruzione, manutenzione, pulizia e sorveglianza degli impianti e quegli altri servizi che non possono compiersi durante l’orario normale senza
inconvenienti per l’esercizio o pericolo per gli addetti, nonché le verifiche e prove
straordinarie e la compilazione dell’inventario dell’anno.

**Norma transitoria**
Il sistema di computo di cui al presente articolo decorre dal 1° novembre 1984.


**Art. 147 – Lavoratori discontinui**

La durata normale del lavoro per il seguente personale discontinuo o di semplice
attesa o custodia addetto prevalentemente alle mansioni che seguono:
1) custodi;
2) guardiani diurni o notturni;
3) portieri;
4) personale addetto alla estinzione degli incendi;
5) uscieri;
6) personale addetto al carico e allo scarico;
7) commessi di negozio, nei comuni fino a cinquemila abitanti (in caso di contestazione si farà ricorso ai dati ufficiali forniti dal sindaco del rispettivo comune);
8) personale addetto alla sorveglianza degli impianti frigoriferi;
9) personale addetto agli impianti di riscaldamento, ventilazione e inumidimento;

è fissata nella misura di 45 ore settimanali, purché nell’esercizio dell’attività lavorativa eventuali abbinamenti di più mansioni abbiano carattere marginale, non abituale
e non comportino comunque continuità di lavoro e fatta salva la normativa prevista
dall’art. 117 in tema di mansioni promiscue.

Restano ferme le condizioni di miglior favore in atto.

**Dichiarazioni a verbale**
Sono fatti salvi gli accordi aziendali in tema di orario di lavoro.

Resta inteso altresì che eventuali modifiche delle condizioni contrattualmente definite in tema di orario di lavoro potranno avvenire solo previo confronto in sede
aziendale in base all’art. 12 sulla contrattazione aziendale.

**Capo II – Lavoro straordinario e lavoro ordinario notturno**

**Art. 148 – Norme generali lavoro straordinario**

Le mansioni di ciascun lavoratore debbono essere svolte durante il normale orario di
lavoro fissato dal presente contratto.

Ai sensi delle vigenti disposizioni di legge, è facoltà del datore di lavoro di richiedere
prestazioni d’opera straordinarie a carattere individuale nel limite di 250 ore annue.

Per i dipendenti di aziende di distribuzione di carburante, per lavoro straordinario
si intende quello prestato dal singolo lavoratore oltre l’orario di lavoro stabilito dal
secondo e terzo comma del precedente art. 130.

Il lavoratore non può compiere lavoro straordinario ove non sia autorizzato dal datore di lavoro o da chi ne fa le veci.

Le clausole contenute nel presente articolo hanno valore di accordo permanente fra
le parti ai sensi e per gli effetti dell’art. 5 del D.Lgs. 8 aprile 2003, n. 66.

**Art. 149 – Maggiorazione lavoro straordinario**

Ai sensi della vigente normativa, le ore di lavoro straordinario, intendendosi come
tali quelle eccedenti l’orario normale di lavoro previsto dall’art. 130 del presente
contratto, verranno retribuite con la quota oraria della retribuzione di fatto di cui
all’art. 208 e con le seguenti maggiorazioni da calcolare sulla quota oraria della normale retribuzione di cui all’art. 206:

- 15% (quindici per cento) per le prestazioni di lavoro dalla 41a alla 48a ora
settimanale;

- 20% (venti per cento) per le prestazioni di lavoro eccedenti la 48a ora settimanale.

Salvo quanto disposto dal successivo art. 156, le ore straordinarie di lavoro prestato
nei giorni festivi o la domenica verranno retribuite con la quota oraria della retribuzione di fatto di cui all’art. 208 e con la maggiorazione del 30% (trenta per cento)
sulla quota oraria della normale retribuzione di cui all’art. 206.

Le ore straordinarie di lavoro prestate per la notte – intendendosi per tali quelle effettuate dalle ore 22 alle 6 del mattino, sempre che non si tratti di turni regolari di
servizio – verranno retribuite con la quota oraria della retribuzione di fatto di cui
all’art. 208 e con la maggiorazione del 50% (cinquanta per cento) sulla quota oraria
della normale retribuzione di cui all’art. 206.

Per i lavoratori retribuiti in tutto o in parte a provvigioni la maggiorazione del compenso per lavoro straordinario verrà computata sulla quota oraria della retribuzione
di fatto di cui all’art. 208, tenendo conto, per il calcolo delle provvigioni, della media
dell’ultimo semestre solare o del periodo di lavoro prestato, qualora questo sia inferiore a sei mesi.

Le varie maggiorazioni previste dal presente articolo non sono cumulabili tra loro.

**Norma transitoria**
Il sistema di computo di cui al presente articolo decorre dal 1° novembre 1984.

**Art. 150 – Registro lavoro straordinario**

Le ore di lavoro straordinario saranno cronologicamente annotate nel Libro Unico
del Lavoro, a cura dell’azienda, la cui tenuta è obbligatoria, e che dovrà essere esibito
in visione, a richiesta delle Organizzazioni Sindacali regionali e provinciali o comprensoriali, presso la sede della locale Associazione Imprenditoriale.

La liquidazione del lavoro straordinario dovrà essere effettuata non oltre il mese successivo a quello in cui il lavoro è stato prestato.

Per quanto non previsto dal presente contratto in materia di orario di lavoro e lavoro
straordinario valgono le vigenti norme di legge e regolamentari.

**Norma transitoria**
Le Parti stipulanti si impegnano a favorire l’applicazione della normativa del presente titolo nello spirito informatore della stessa.

Le Organizzazioni Sindacali provinciali e le Associazioni provinciali a carattere generale aderenti alla Confcommercio si incontreranno, almeno una volta all’anno, per
l’esame della situazione generale, anche in relazione ad eventuali casi di palese e sistematica violazione delle norme contrattuali previste dal presente titolo.

**Art. 151 – Lavoro ordinario notturno**

A decorrere dal 1° gennaio 1995, le ore di lavoro ordinario prestato di notte, intendendosi per tali quelle effettuate dalle ore 22 alle ore 6 del mattino, verranno retribuite
con aliquota oraria della retribuzione di fatto di cui all’art. 208 maggiorata del 15%.

La maggiorazione di cui al presente articolo è assorbita, fino a concorrenza, da eventuali trattamenti aziendali in atto aventi la medesima funzione ed è comunque esclusa dalla retribuzione di fatto di cui all’art. 208.

**Capo III – Riposo settimanale, festività e permessi retribuiti**

**Art. 152 – Riposo settimanale**

Il lavoratore ha diritto al riposo settimanale nei modi previsti dalle vigenti disposizioni di legge, alle quali il presente contratto fa esplicito riferimento.

Si richiamano in maniera particolare le norme riguardanti: le attività stagionali e
quelle per le quali il funzionamento domenicale corrisponda a esigenze tecniche o a
ragioni di pubblica utilità; le aziende esercenti la vendita al minuto o in genere attività rivolte a soddisfare direttamente bisogni del pubblico; i lavori di manutenzione,
pulizia e riparazione degli impianti; la vigilanza delle aziende e degli impianti; la
compilazione dell’inventario e del bilancio annuale.

**Art. 153 – Lavoro domenicale**

Nell’ambito della contrattazione di secondo livello, territoriale e aziendale, al fine
di migliorare il livello di competitività, produttività ed efficienza organizzativa delle
aziende del settore, potranno essere concordate modalità di attuazione del riposo
settimanale di cui all’art. 9, comma 3 del D.Lgs. n. 66/2003, che, tenuto conto della
disponibilità espressa dai lavoratori, individui modalità idonee a garantire una equa
distribuzione dei carichi di lavoro e delle presenze comprendendo tutto il personale.

Vista la particolare disciplina che regola il lavoro domenicale previsto dal CCNL
del Terziario e dalle norme di legge vigenti, le Parti concordano che tale materia sia
oggetto di contrattazione di 2° livello.

In tale ambito, territoriale o aziendale, le Parti dovranno disporre del calendario delle aperture previsto dalle disposizioni normative in materia per l’anno di riferimento.

In attesa della realizzazione di quanto previsto ai commi 1 e 2, le Parti convengono,
fermo restando le eventuali intese territoriali o aziendali successive all’entrata in vigore del CCNL 18 luglio 2008, di applicare la disciplina di cui ai commi successivi.

Ferma restando l’applicazione delle maggiorazioni e dei trattamenti economici, anche su quanto previsto dal presente comma, previsti dalla contrattazione integrativa territoriale o aziendale sul lavoro domenicale, le aziende – al fine di garantire lo
svolgimento del servizio in relazione alle modalità organizzative – hanno facoltà di
organizzare per ciascun lavoratore a tempo pieno che abbia il riposo settimanale normalmente coincidente con la domenica, lo svolgimento dell’attività lavorativa nella
misura complessiva pari alla somma delle domeniche di apertura originariamente
previste dal D.Lgs. 31 marzo 1998, n. 114 e del 30% delle ulteriori aperture domenicali previste a livello territoriale. Non saranno tenuti ad assicurare le prestazioni di
cui al presente comma i lavoratori rientranti nei casi sotto elencati:

- le madri, o i padri affidatari, di bambini di età fino a 3 anni;

- i lavoratori che assistono portatori di handicap conviventi o persone non autosufficienti titolari di assegno di accompagnamento conviventi;

- i portatori di handicap di cui all’art. 3 comma 3 della Legge n. 104/1992.

Altre ipotesi potranno essere concordate al secondo livello di contrattazione.

In relazione a quanto previsto dal comma 5 del presente articolo, ai lavoratori che
non beneficiano di trattamenti economici o di maggiorazioni di miglior favore previsti dalla contrattazione integrativa o comunque acquisiti, verrà riconosciuta la sola
maggiorazione del 30% sulla quota oraria della normale retribuzione di cui all’art.
206 per ciascuna ora di lavoro prestata di domenica. Tale maggiorazione è onnicomprensiva e non cumulabile.

Fermi restando le maggiorazioni e i trattamenti economici di miglior favore già concordati nell’ambito della contrattazione integrativa territoriale o aziendale, ai lavoratori – anche con orario di lavoro a tempo parziale - che abbiano il riposo settimanale
fissato in un giorno diverso dalla domenica, sarà riconosciuta la sola maggiorazione omnicomprensiva e non cumulabile del 30% a partire dal 1° gennaio 2010, sulla
quota oraria della normale retribuzione di cui all’art. 206, per ciascuna ora di lavoro
effettivamente prestata di domenica.

Le maggiorazioni di cui al presente articolo sono assorbite, fino a concorrenza, da
eventuali trattamenti aziendali in atto nonché da quelli già previsti da accordi vigenti
al secondo livello di contrattazione in materia di lavoro domenicale e sono comunque escluse dalla retribuzione di fatto di cui all’art. 208.

Fermi restando le maggiorazioni e i trattamenti economici di miglior favore concordati
nell’ambito della contrattazione integrativa territoriale o aziendale, per le ore di lavoro
straordinario prestate di domenica troverà applicazione la disciplina di cui all’art. 149.

La disciplina di cui al presente articolo sarà vigente fino al rinnovo del presente
CCNL.

**Art. 154 – Festività**

Le festività che dovranno essere retribuite sono quelle sotto indicate:

Festività nazionali
1) 25 aprile - Ricorrenza della Liberazione
2) l° maggio - Festa dei lavoratori
3) 2 giugno - Festa della Repubblica (Festività ripristinata dalla Legge 29 novembre 2000, n. 336. La modifica decorre dal 1˚ giugno 2001)

Festività infrasettimanali
1) il 1° giorno dell’anno
2) l’Epifania
3) il giorno di lunedì dopo Pasqua
4) il 15 agosto - Festa dell’Assunzione
5) il 1° novembre - Ognissanti
6) l’8 dicembre - Immacolata Concezione
7) il 25 dicembre - Natale
8) il 26 dicembre - S. Stefano
9) la solennità del Patrono del luogo ove si svolge il lavoro.

In relazione alla norma di cui al primo comma del presente articolo, nessuna riduzione o trattenuta sarà operata sulla retribuzione di fatto ai lavoratori in conseguenza
della mancata prestazione di lavoro nei giorni sopra indicati, sempreché non si tratti
di prestazioni saltuarie ed occasionali senza carattere di continuità.

Nulla è dovuto ad alcun titolo al prestatore d’opera – qualunque sia la misura ed il
sistema di retribuzione – nel caso che la festività ricorra in un periodo di sospensione dalla retribuzione e dal servizio in conseguenza di provvedimenti disciplinari
o di assenza ingiustificata e comunque derivante da ogni altra causa imputabile al
lavoratore stesso.

In caso di coincidenza di una delle festività sopra elencate con una domenica, in
aggiunta alla retribuzione mensile sarà corrisposto ai lavoratori un ulteriore importo
pari alla quota giornaliera della retribuzione di fatto di cui all’art. 208.

Per la festività civile del 4 novembre la cui celebrazione è stata spostata alla prima
domenica del mese, ai sensi dell’art. 1, secondo comma, della Legge 5 marzo 1977,
n. 54, il lavoratore beneficerà del trattamento previsto per le festività che coincidono
con la domenica.

**Art. 155 – Retribuzione prestazioni festive**

Le ore di lavoro, a qualsiasi titolo richieste, prestate nei giorni festivi indicati nel precedente art. 154, dovranno essere compensate come lavoro straordinario festivo nella misura e con le modalità previste dagli artt. 149 e 211 di questo stesso contratto.

**Art. 156 – Retribuzione prestazioni nel giorno di riposo settimanale di legge**

Ai sensi delle vigenti disposizioni, le ore di lavoro prestate nei giorni di riposo settimanale, dovranno essere retribuite con la sola maggiorazione del 30% sulla quota oraria della normale retribuzione di cui all’art. 206, fermo restando il diritto del lavoratore di godere il riposo compensativo nel giorno successivo, avuto riguardo alle
disposizioni di legge vigenti in materia.

**Art. 157 – Lavoro ordinario domenicale per impianti di distribuzione di carburante**

**autostradale**

Ai dipendenti da gestori di impianti di distribuzione di carburante esclusivamente
autostradali che, ai sensi dell’articolo 9, comma 3, lett. d), del D.Lgs. n. 66/2003,
effettuino il riposo settimanale di legge in giornata diversa dalla domenica, verrà corrisposta per ciascuna ora di lavoro ordinario effettivamente prestato di domenica la
sola maggiorazione del 10% (dieci per cento) della quota oraria della normale retribuzione di cui all’art. 206.

La maggiorazione di cui al presente articolo è assorbita, fino a concorrenza, da eventuali trattamenti aziendali in atto aventi la medesima funzione ed è comunque esclusa dalla retribuzione di fatto di cui all’art. 208.

**Dichiarazione a verbale**
Le Parti si danno atto che la disciplina contenuta nel presente articolo ha decorrenza
dal 1° gennaio 1995.

**Art. 158 – Permessi retribuiti**

Gruppi di 4 o di 8 ore di permesso individuale retribuito, in sostituzione delle 4 festività abolite dal combinato disposto della legge 5 marzo 1977, n. 54 e del D.P.R. 28
dicembre 1985, n. 792, verranno fruiti dai lavoratori, a partire dal 1° gennaio 1980.

I permessi saranno fruiti individualmente in periodi di minore attività e mediante
rotazione dei lavoratori che non implichi assenze tali da ostacolare il normale andamento dell’attività produttiva.

Con le stesse modalità saranno fruiti ulteriori gruppi di permessi, salvo restando
l’assorbimento fino a concorrenza di eventuali trattamenti non previsti nel presente contratto in materia di riduzione, permessi e ferie, per complessive 56 ore annuali per le aziende fino a 15 dipendenti.

Le 56 ore di permessi retribuiti sono state concesse con le seguenti decorrenze:
1˚ gennaio 1982: 24 ore
1˚ luglio 1984: 12 ore
1˚ gennaio 1985: 12 ore
1˚ gennaio 1986: 8 ore


Per le aziende con più di 15 dipendenti i permessi individuali retribuiti sono incrementati di 16 ore:

- 4 ore a decorrere dal 10 gennaio 1992

- 4 ore a decorrere dal 10 gennaio 1993

- 8 ore a decorrere dal 10 gennaio 1994.

Resta fermo, altresì, quanto previsto dalla lettera a), b) e c) dell’art. 133.

I permessi non fruiti entro l’anno di maturazione decadranno e saranno pagati con
la retribuzione di fatto di cui all’art. 208 in atto al momento della scadenza, oppure
potranno essere fruiti in epoca successiva e comunque non oltre il 30 giugno dell’anno successivo.

In caso di prestazione lavorativa ridotta, nel corso dell’anno di calendario, al lavoratore verrà corrisposto un dodicesimo dei permessi di cui al presente articolo per
ogni mese intero di servizio prestato, non computandosi, a tal fine, i periodi in cui
non è dovuta, a carico del datore di lavoro, retribuzione secondo norma di legge e
di contratto.

Indipendentemente dai regimi di orario adottati in azienda, per tutti i lavoratori
assunti successivamente alla data del 1° marzo 2011, fermo restando il godimento
delle ore di permesso di cui al primo comma, le ulteriori ore di permesso di cui ai
commi terzo e quarto, verranno riconosciute in misura pari al 50%, decorsi due anni
dall’assunzione e in misura pari al 100% decorsi quattro anni dall’assunzione.

Solo in caso di trasformazione in contratto a tempo indeterminato di contratti di
apprendistato, contratti a tempo determinato, il computo dei 48 mesi di cui al precedente comma decorrerà dalla data della prima assunzione, considerando esclusivamente i periodi di iscrizione nel libro unico del lavoro successivi al 1° marzo 2011.

