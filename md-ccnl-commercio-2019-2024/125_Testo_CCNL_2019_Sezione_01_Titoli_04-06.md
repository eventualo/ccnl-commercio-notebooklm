# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----

### SEZIONE PRIMA – SISTEMI DI RELAZIONI SINDACALI


#### Titolo IV – Bilateralità

##### Capo I – Bilateralità


**Art. 19 – Premessa**

Le Parti riconfermano l’importanza che la bilateralità riveste nel sistema delle relazioni sindacali ai vari livelli e concordano sull’opportunità di diffonderne la conoscenza e promuoverne lo sviluppo.

Le Parti, inoltre, concordano che quanto disciplinato dal presente Titolo rappresenta parte integrante del trattamento economico/normativo previsto nel presente CCNL e che, pertanto, deve essere applicato da tutte le imprese, anche non aderenti al sistema associativo del Terziario, della Distribuzione e dei Servizi, secondo le singole disposizioni dei successivi articoli.


**Art. 20 – Governance e criteri di funzionamento degli Enti e Fondi bilaterali nazionali e territoriali**

La bilateralità costituisce un patrimonio importante del sistema di relazioni sindacali nel settore del Terziario e punto di riferimento altrettanto importante per orientare positivamente l’evoluzione delle sue funzioni nel dibattito politico-istituzionale aperto nel Paese.

Le Parti, in coerenza con quanto definito con l’Accordo sulla Governance del 10 dicembre 2009 e con le linee indicate nell’Accordo Interconfederale del 20 febbraio 2014 tra Confcommercio e Cgil-Cisl-Uil, condividono che i principi che devono caratterizzare la bilateralità e il welfare contrattuale attengano alla trasparenza nella gestione, efficienza nel funzionamento, garanzia della sostenibilità futura di Enti e Fondi nazionali e territoriali.

Per le stesse ragioni le Parti condividono l’obiettivo della massima efficienza del welfare contrattuale e della bilateralità secondo criteri di buona gestione, coerenti con le risorse gestite e governati attraverso adeguate professionalità; intendono inoltre perseguire una politica di trasparenza nella gestione degli Enti/Fondi di origine contrattuale in linea con le aspettative delle imprese e dei lavoratori.

Sulla base di quanto definito nei precedenti commi, le Parti hanno sottoscritto il 19 marzo 2014 l’Accordo sulla Governance e sui criteri di funzionamento degli Enti e Fondi bilaterali nazionali e territoriali, allegato al presente CCNL e che ne costituisce parte integrante.

Il mancato rispetto da parte degli Enti Bilaterali territoriali delle previsioni del presente CCNL, dell’applicazione degli statuti tipo, nonché dei principi, criteri e contenuti dell’accordo di cui al comma precedente comporta la facoltà in capo alle Organizzazioni nazionali, che hanno sottoscritto il suddetto Accordo, di attivare misure sanzionatorie definite dalle Parti stesse.

Come previsto nel suddetto accordo le parti procederanno alla definizione dei nuovi Statuti e dei Regolamenti tipo che costituiranno parte integrante del presente CCNL entro il 30 settembre 2015 ed adottati dagli Enti entro il 31 dicembre 2015.


**Art. 21 – Ente Bilaterale Nazionale**

L’Ente Bilaterale Nazionale, in conformità a quanto previsto dagli Accordi sulla Governance e sui criteri di funzionamento degli Enti e Fondi bilaterali nazionali e territoriali del 2009 e del 2014, svolge le seguenti funzioni:

- assicura l’attività di supporto agli Enti territoriali per l’adeguamento di Statuti e Regolamenti ai nuovi Statuti e Regolamenti tipo e ne monitora il completamento, ricevendone copia aggiornata dagli Enti Bilaterali territoriali;

- predispone uno schema unico di rendiconto e le relative strumentazioni tecniche, per tutti gli Enti Bilaterali territoriali, redatto secondo le regole indicate per i rendiconti dei Fondi, che gli Enti stessi provvederanno a trasmettere annualmente all’Ente Bilaterale nazionale;

- raccoglie da tutti gli Enti Bilaterali territoriali i rendiconti e la relazione annuale sull’andamento della gestione e dell’attività, verificandone la rispondenza alle disposizioni del presente CCNL e degli Accordi di Governance di
cui al primo comma del presente articolo;

- raccoglie i dati degli Osservatori territoriali, delle commissioni apprendistato, delle commissioni di conciliazione e di ogni altra attività per la quale devono essere comunicati i dati dai territori, anche al fine di implementare e realizzare rapporti e/o documenti finalizzati a valorizzare il settore Terziario nel panorama economico nazionale. I predetti documenti saranno anche la base per la presentazione di un rapporto sul Terziario dell’Ente Bilaterale, che potrà essere divulgato una volta all’anno in un’iniziativa pubblica;

- censisce gli Enti territoriali che non risultino allineati alle previsioni contrattuali in termini di contribuzioni e di rispetto delle regole e compiti, nonché di quanto previsto dai predetti Accordi sulla Governance;

- segnala al Comitato di indirizzo e controllo previsto dall’Accordo Governance del 2014, ed in tal modo ai firmatari del CCNL, gli Enti Bilaterali territoriali che non rispettano le previsioni del contratto nazionale;

- promuove la rete degli Enti Bilaterali territoriali che rispettano le previsioni del presente CCNL attraverso la diffusione di _best practices_, il sostegno ad iniziative locali coerenti con gli indirizzi della bilateralità e il supporto a progetti sinergici con i compiti attribuiti agli Enti territoriali stessi.

L’Ente Bilaterale Nazionale predispone annualmente una relazione per le parti socie che illustri le buone prassi e le gestioni di eccellenza ed evidenzi eventuali criticità, anche al fine di individuare possibili soluzioni ed effettuare un periodico monitoraggio per le parti socie, sulla regolarità contributiva.

L’Ente Bilaterale Nazionale per il Terziario svolge, inoltre, le seguenti attività:

a) incentiva e promuove studi e ricerche sul settore Terziario, con particolare riguardo all’analisi dei fabbisogni di formazione;
b) promuove, progetta e/o gestisce anche attraverso convenzioni, iniziative in materia di formazione continua, formazione e riqualificazione professionale, anche in collaborazione con le istituzioni nazionali, europee, internazionali, nonché con altri organismi orientati ai medesimi scopi;
c) attiva, direttamente o in convenzione, le procedure per accedere ai programmi comunitari ispirati e finanziati dai fondi strutturali, con particolare riferimento al Fondo Sociale Europeo e gestisce, direttamente o in convenzione, la realizzazione;
d) riceve dalle aziende e analizzare i dati previsti all’art. 46 del D.Lgs. n. 198/2006;
e) costituisce una banca dati relativa alle professionalità con il supporto degli Enti Bilaterali regionali e territoriali affinché venga effettuata una ricognizione in merito ai mutamenti che si sono realizzati nei profili professionali, anche in relazione alle evoluzioni intervenute nei vari settori;
f) riceve i progetti di formazione e/o riqualificazione, al fine di agevolare il reinserimento dei lavoratori al termine del periodo di sospensione dal lavoro, in sinergia con il fondo previsto per la formazione continua (For.Te);
g) segue lo sviluppo della somministrazione a tempo determinato nell’ambito delle norme stabilite dalla legislazione e delle intese tra le Parti Sociali;
h) valuta buone prassi o iniziative proposte dalla rete degli Enti Bilaterali territoriali per la promozione di loro compiti istituzionali;
i) riceve dalle Organizzazioni territoriali gli accordi realizzati a livello territoriale o aziendale curandone l’analisi e la registrazione secondo quanto stabilito dalla Legge n. 936/86 di riforma del CNEL;
j) riceve la notizia della elezione delle rappresentanze sindacali unitarie all’atto della loro costituzione;
k) promuove lo sviluppo e la diffusione di forme integrative nel campo della previdenza e dell’assistenza, secondo le intese tra le Parti Sociali;
l) promuove studi e ricerche relative alla materia della salute e della sicurezza sul lavoro nell’ambito delle norme stabilite dalla legislazione e dalla contrattazione collettiva nonché svolge funzioni operative in materia, previe specifiche intese tra le Parti Sociali;
m) svolge le funzioni previste dal CCNL in materia di apprendistato per le imprese multilocalizzate;
n) valorizza in tutti gli ambiti significativi le specificità delle relazioni sindacali del Terziario e delle relative esperienze bilaterali;
o) attua gli altri compiti che le parti, a livello di contrattazione collettiva nazionale, decideranno congiuntamente di attribuire all’Ente Bilaterale Nazionale per il Terziario.

Le Parti concordano, inoltre, di:

- dotare l’Ente Bilaterale Nazionale di poteri ispettivi sulla regolarità degli esercizi economici degli Enti Bilaterali territoriali;

- conferire all’Ente Bilaterale Nazionale potere di intervento sugli Enti territoriali in caso di inadempienza, attraverso specifiche norme.

Per il finanziamento dell’Ente Bilaterale Nazionale è dovuto un contributo da parte degli Enti territoriali pari al 15% delle entrate contributive di cui al successivo art. 23.

Per gli Enti territoriali che adottino esclusivamente la riscossione centralizzata presso Ebinter, tramite F24 od altri strumenti similari, con successivo ristorno della quota di competenza agli stessi, la contribuzione sarà dovuta nella misura ridotta del 10%.


**Art. 22 – Enti Bilaterali Territoriali**

Gli Enti Bilaterali Territoriali possono essere costituiti e gestiti esclusivamente dalle
rappresentanze territoriali delle Organizzazioni nazionali che sottoscrivono il presente CCNL.

L’Ente Bilaterale Territoriale svolge le funzioni e le attività finalizzate alla gestione e
alla elaborazione dei dati pervenuti nelle materie di cui ai punti successivi.

Nello svolgimento della propria attività si attiene alle previsioni contenute nel presente CCNL nel rispetto delle disposizioni contenute negli Accordi Governance del
2009 e del 2014.

L’Ente Bilaterale Territoriale adotta lo Statuto tipo e lo schema unico di rendiconto
definiti a livello nazionale.

L’Ente Bilaterale è tenuto a svolgere attraverso apposite Commissioni Paritetiche
Bilaterali, composte da almeno tre membri rappresentanti, designati dalle Organizzazioni datoriali e sindacali territoriali aderenti alle parti stipulanti il presente contratto, le seguenti funzioni previste dal presente CCNL:
a) monitoraggio dei contratti a tempo determinato e di contratti di somministrazione a tempo determinato;
b) tutela della salute e della dignità della persona;
c) svolge le funzioni previste dal CCNL in materia di apprendistato;
d) contratti a tempo parziale della durata di 8 ore settimanali;
e) costituisce al proprio interno l’Organismo Paritetico Provinciale e ne esercita
le funzioni previste in materia di sicurezza sul lavoro;
f) riceve comunicazione in materia di articolazione dell’orario settimanale (art.
136), in materia di flessibilità dell’orario (art. 137), nonché relativamente alle
procedure per la realizzazione dei sistemi di flessibilità plurisettimanali (artt.
138-140);
g) svolge le funzioni di supporto in materia di conciliazione ed arbitrato previste
dagli artt. 39, 40 e 42.

L’Ente Bilaterale, inoltre, promuove e gestisce, a livello locale, iniziative in materia di
formazione e qualificazione professionale anche in collaborazione con le Regioni e
gli altri Enti competenti.

L’Ente Bilaterale, inoltre, può:
1. programmare ed organizzare, al livello di competenza, relazioni sul quadro
economico e produttivo del comparto e le relative prospettive di sviluppo
sullo stato e sulle previsioni occupazionali, anche coordinando indagini e rilevazioni, elaborando stime e proiezioni, inviandone i risultati, di norma a cadenza trimestrale, all’Ente Bilaterale Nazionale, anche sulla base di rilevazioni
realizzate dalle associazioni imprenditoriali; restano ferme, per le imprese, le
garanzie previste dall’art. 4, quarto comma, della Legge 22 luglio 1961, n. 628;
2. ricercare ed elaborare, anche a fini statistici, i dati relativi alla realizzazione ed
all’utilizzo degli accordi in materia di apprendistato, inviandone i risultati, di
norma a cadenza trimestrale, all’Ente Bilaterale Nazionale;
3. svolgere le funzioni di ente promotore delle convenzioni per la realizzazione
dei tirocini formativi ai sensi dell’art. 1 della Legge n. 92/2012.


Le Parti firmatarie del presente CCNL, definiranno i meccanismi di riconoscimento
di eventuali previsioni locali già esistenti sulla bilateralità, secondo la rispondenza a
tutte le regole stabilite dalle parti stesse a livello nazionale.

**Avviso comune in materia di Enti Bilaterali**
In considerazione dell’importanza che gli Enti bilaterali rivestono per la strategia di
creazione e di consolidamento dell’occupazione nel settore, le Parti congiuntamente
richiedono l’adozione di una norma di interpretazione autentica al fine di chiarire
che ai versamenti effettuati dalle aziende e dai lavoratori in favore di tali organismi,
quando costituiti tra le Organizzazioni sindacali dei datori di lavoro e dei lavoratori
comparativamente più rappresentative nella categoria, si applica un regime tributario agevolato che tenga conto della finalità sociale di tali versamenti.

Per le stesse considerazioni sopra esposte, le Parti congiuntamente richiedono la
modifica della vigente normativa nel senso di escludere dalla retribuzione imponibile ai fini fiscali e contributivi la contribuzione versata agli Enti Bilaterali dai lavoratori
e dai datori di lavoro.

Nel ribadire l’importanza che la bilateralità riveste nel sistema delle relazioni sindacali ai vari livelli, le Parti riconfermano i contenuti dell’Avviso Comune del 25 marzo
2009 in materia di ammortizzatori sociali.

**Art. 23 – Finanziamento Enti Bilaterali Territoriali**

Ad integrazione e modifica dell’art. 1 dell’Accordo sindacale 20 luglio 1989 e dell’art.
3, dell’Accordo di rinnovo 29 novembre 1996, con decorrenza dal 1° gennaio 2000,
il contributo da destinare in favore dell’Ente Bilaterale Territoriale è stabilito nella
misura dello 0,10%, a carico dell’azienda e dello 0,05% a carico del lavoratore su paga
base e contingenza.

Le Parti si danno atto che, a decorrere dal 1° gennaio 2000, nel computo degli aumenti del contratto si è tenuto conto dell’obbligatorietà del contributo dello 0,10%
su paga base e contingenza a carico delle aziende.

Conseguentemente, con la medesima decorrenza, l’azienda che ometta il versamento
delle suddette quote è tenuta a corrispondere al lavoratore un elemento distinto della
retribuzione non assorbibile di importo pari allo 0,10 % di paga base e contingenza.

Dal 1° marzo 2011, l’e.d.r. di cui al comma precedente è di importo pari allo 0,30%
di paga base e contingenza, corrisposto per 14 mensilità e rientra nella retribuzione
di fatto, di cui all’art. 195.


#### Titolo V – Diritti sindacali

**Art. 24 – Dirigenti sindacali**

Agli effetti di quanto stabilito negli articoli seguenti sono da considerarsi dirigenti
sindacali i lavoratori che fanno parte:
a) di Consigli o Comitati direttivi nazionali, regionali e provinciali o comprensoriali delle Organizzazioni Sindacali dei lavoratori stipulanti il presente
CCNL;
b) di Rappresentanze Sindacali Aziendali costituite ai sensi dell’art. 19 della
Legge 20 maggio 1970 n. 300 [1], nelle imprese che nell’ambito dello stesso
comune occupano più di quindici dipendenti, i quali risultino regolarmente
eletti in base alle norme statutarie delle Organizzazioni stesse;
c) della Rappresentanza Sindacale Unitaria costituita in luogo delle R.S.A., ai
sensi dell’Accordo Interconfederale 27.7.94.

L’elezione dei lavoratori a dirigenti sindacali deve essere comunicata per iscritto con
lettera raccomandata alla ditta e alla rispettiva Organizzazione dei datori di lavoro,
per quanto riguarda i dirigenti di cui al comma 1, lettere a) e b), mentre per i dirigenti
eletti in base al punto c) valgono le norme di cui all’art. 18, seconda parte, dell’Accordo Interconfederale 27.7.94.

1 Come modificato dagli esiti referendari dell’11 Giugno 1995 nel seguente nuovo testo, in vigore dal
28 settembre 1995: “Rappresentanze Sindacali Aziendali possono essere costituite ad iniziativa dei
lavoratori in ogni unita produttiva nell’ambito delle associazioni sindacali, che siano firmatarie di
contratti collettivi applicati nell’unità produttiva. Nell’ambito di aziende con più unita produttive le
rappresentanze sindacali possono istituire organi di coordinamento”.

I componenti dei Consigli o Comitati di cui alla lettera a), hanno diritto ai necessari
permessi o congedi retribuiti, per partecipare alle riunioni degli organi suddetti, nella misura massima di 75 ore annue.

Qualora il dirigente sindacale di cui al presente articolo sia contemporaneamente
componente di più Consigli o Comitati di cui alla precedente lettera a), potrà usufruire di un monte ore non superiore globalmente a 130 ore annue.

Le Parti demandano al secondo livello di contrattazione la definizione di accordi
finalizzati a individuare modalità di fruizione dei permessi di cui al presente articolo
che consenta la razionalizzazione dei costi attraverso la individuazione di un monte
ore complessivo.

**Art. 25 – Permessi retribuiti R.S.A. o C.D.A.**

I componenti delle Rappresentanze Sindacali Aziendali di cui alla lett. b) dell’art. 24,
hanno diritto, per l’espletamento del loro mandato, a permessi retribuiti.

Il diritto riconosciuto nel comma precedente spetta:
a) ad un dirigente per ciascuna Rappresentanza Sindacale Aziendale nelle unità
che occupano fino a 200 dipendenti della categoria per cui la stessa è organizzata;
b) ad un dirigente ogni 300 o frazione di 300 dipendenti per ciascuna Rappresentanza Sindacale nelle unità che occupano fino a 3.000 dipendenti della
categoria per cui la stessa è organizzata;
c) ad un dirigente ogni 500 o frazione di 500 dipendenti della categoria per cui
è organizzata la Rappresentanza Sindacale Aziendale nelle unità di maggiori
dimensioni in aggiunta al numero minimo di cui alla lettera b).

I permessi di cui al presente articolo saranno complessivamente pari a 12 ore mensili nelle aziende di cui alla lettera b) e c) del comma precedente e a un’ora e mezza
all’anno per ciascun dipendente nelle aziende di cui alla lettera a).

A tal fine i lavoratori con contratto part time saranno computati come unità intere.

Il lavoratore che intende esercitare il diritto di cui al primo comma deve dare comunicazione scritta al datore di lavoro di regola 24 ore prima, tramite la Rappresentanza
Sindacale Aziendale.

Le Rappresentanze Sindacali Aziendali hanno diritto di affiggere, su appositi spazi,
che il datore di lavoro ha l’obbligo di predisporre in luoghi accessibili a tutti i lavoratori all’interno dell’unità aziendale, pubblicazioni, testi e comunicati inerenti a
materie di interesse sindacale e del lavoro.

**Art. 26 – R.S.U.**

FILCAMS, FISASCAT, UILTuCS, individuano nelle Rappresentanze Sindacali
Unitarie lo strumento prioritario per un sistema di rappresentanza dei lavoratori utile a favorire il confronto e potenziare le relazioni sindacali all’interno dei luoghi di
lavoro.

Si conviene pertanto tra le Parti stipulanti il presente CCNL, in ordine al disposto dell’art. 19, titolo III e dell’art. 35, secondo comma, titolo VI della Legge n.
300/1970 quanto segue:

- le OO.SS. firmatarie del presente contratto, ai rispettivi livelli di competenza,
hanno la facoltà di costituire Rappresentanze Sindacali Aziendali;

- tali rappresentanze sindacali avranno una durata in carica di ventiquattro mesi.

**Procedure per la indizione delle elezioni delle R.S.U.**
Le sole Organizzazioni Sindacali stipulanti il CCNL, potranno indire le elezioni delle R.S.U. Altre organizzazioni potranno viceversa esercitare solamente il potere di
iniziativa a presentare liste a condizione che raccolgano il 5% delle firme sul totale
dei lavoratori aventi diritto al voto e accettino espressamente e formalmente il contenuto del Protocollo 27 luglio 1994. Le procedure dovranno essere comunicate ai
lavoratori e alla direzione aziendale e dovranno contenere la dichiarazione formale
di intenti delle suddette Organizzazioni Sindacali per la elezione delle R.S.U. e la
data in cui verrà insediata la commissione elettorale (comunque non oltre i 10 giorni
lavorativi).

Il comitato elettorale in stretto raccordo con le OO.SS. territoriali avrà il compito
di fissare la data delle elezioni oltre a quanto previsto dall’art. 5, seconda parte, del
suddetto Accordo Interconfederale.

Qualora nell’arco dei ventiquattro mesi non sia stato possibile realizzare l’elezione
della R.S.U., ferme restando le norme previste dalla Legge n. 300/70 ciascuna organizzazione stipulante il CCNL procederà all’elezione della Rappresentanze Sindacali Aziendali da parte dei propri iscritti:

- nelle unità produttive con più di 15 e fino a 60 dipendenti, in presenza di
almeno tre iscritti;

- nelle unità produttive con più di 60 e fino a 200 dipendenti, in presenza di
almeno cinque iscritti;

- nelle unità produttive con più di duecento dipendenti, in presenza di almeno
7 iscritti;

che rimarranno in carica per tre anni. Le R.S.A. saranno rinnovate ogni tre anni qualora non si fossero verificate le condizioni per eleggere le R.S.U.

La costituzione delle R.S.A. così elette sarà comunicata per il tramite dell’Organizzazione Sindacale di appartenenza mediante lettera raccomandata contenente il numero degli iscritti e dei votanti all’atto dell’elezione.

Tali limiti quantitativi trovano applicazione anche con riferimento all’art. 35 secondo comma Legge n. 300/70.

Le Parti convengono che ai soli fini dei limiti numerici previsti dagli articoli 19, 20
e 35, secondo comma della Legge n. 300/70, e quindi esclusivamente ai fini della costituzione delle R.S.A. e dell’esercizio del diritto di assemblea, i lavoratori con
contratto a part time vengono computati per unità intera. A tale riguardo mantengono efficacia le norme di miglior favore contenute nella contrattazione integrativa
aziendale e territoriale.

**Art. 27 – Compiti e funzioni delle R.S.U.**

FILCAMS, FISASCAT, UILTuCS esercitano il loro potere contrattuale secondo le
competenze e le prerogative che sono loro proprie, ferma restando la verifica del consenso da parte dei soggetti di volta in volta interessati all’ambito contrattuale oggetto del confronto con le controparti. Le R.S.U. aziendali, rappresentative dei lavoratori in quanto legittimate dal loro voto e in quanto espressione dell’articolazione
organizzativa dei sindacati categoriali e delle confederazioni svolgono, unitamente
alle federazioni FILCAMS, FISASCAT, UILTuCS, le attività negoziali per le materie proprie del livello aziendale, secondo le modalità definite nel presente contratto
nonché in attuazione delle politiche confederali delle OO.SS. di categoria. Poiché
esistono interdipendenze oggettive sui diversi contenuti della contrattazione ai vari
livelli, l’attività sindacale affidata alla rappresentanza aziendale presuppone perciò il
coordinamento con i livelli esterni della Organizzazione Sindacale.

**Art. 28 – Diritti, tutele, permessi sindacali e modalità d’esercizio delle R.S.U.**

Ai sensi dell’art. 8, prima parte, dell’Accordo Interconfederale 27.7.94 i componenti
delle R.S.U. subentrano ai dirigenti delle R.S.A. e dei C.d.A. nella titolarità dei poteri
e nell’esercizio dei diritti, permessi e tutele già loro spettanti per effetto delle disposizioni di cui al titolo III della Legge n. 300/70. A tal fine i lavoratori con contratto part
time saranno computati come unità intere.

Sono fatte salve le condizioni di miglior favore eventualmente già previste nei confronti delle Organizzazioni Sindacali dagli accordi aziendali in materia di diritti, permessi e libertà sindacali.

Il monte ore delle assemblee va inteso come possibile utilizzo a livello esclusivamente di singola unità produttiva e quindi non cumulabile tra diverse unità produttive di
una stessa azienda.

FILCAMS, FISASCAT e UILTuCS convengono di valutare periodicamente l’andamento e l’uso del monte ore.

Nelle unità produttive con più di 15 dipendenti in cui è costituita la R.S.U. il monte
ore per le assemblee dei lavoratori viene così ripartito: il 70% a disposizione delle
R.S.U., il restante 30% sarà utilizzato pariteticamente da FILCAMS, FISASCAT e
UILTuCS tramite la R.S.U.


**Art. 29 – Numero dei componenti e permessi retribuiti R.S.U.**

Le Parti, nel ribadire la piena validità ed efficacia dell’Accordo Interconfederale del
27 luglio 1994, dichiarano conclusa la fase di prima applicazione e la conseguente
fase sperimentale di cui all’art. 7, prima parte, del medesimo Accordo.

Pertanto a decorrere dalla data di sottoscrizione del presente CCNL il numero dei
componenti delle R.S.U. sarà così determinato:
a) 3 rappresentanti nelle unità produttive che occupano da 16 a 50 dipendenti;
b) 4 rappresentanti nelle unità produttive che occupano da 51 a 90 dipendenti;
c) 6 rappresentanti nelle unità produttive che occupano da 91 a 200 dipendenti;
d) 7 rappresentanti nelle unità produttive che occupano da 201 a 300 dipendenti;
e) 9 rappresentanti nelle unità produttive che occupano da 301 a 600 dipendenti;
f) 12 rappresentanti nelle unità produttive che occupano da 601 a 1200 dipendenti.

Nelle unità produttive che occupano più di 1200 dipendenti la R.S.U. è incrementata
di 2 rappresentanti ulteriori ogni 1000 dipendenti.

Sono fatte salve le naturali scadenze - 36 mesi dalla data di elezione - delle R.S.U. in
carica alla data di sottoscrizione del presente CCNL.

Le Parti riconfermano la validità della disciplina di cui all’art. 7 bis [2], prima parte,
dell’Accordo Interconfederale 27 luglio 1994.

2 Art. 7 bis: fermo restando quanto previsto dal successivo art. 8 e ai sensi dell’art. 23 della Legge 20
maggio 1970, n.  300, i componenti delle R.S.U. hanno diritto, per l’espletamento del loro mandato,
a permessi retribuiti.
Il diritto riconosciuto al comma precedente spetta almeno a:
a) 3 componenti per la R.S.U. costituita nelle unità produttive che occupano fino a 200 dipendenti,
b) 3 componenti ogni 300 o frazione di 300 dipendenti nelle unità produttive che occupano
fino a 3000 dipendenti,
c) 3 componenti ogni 500 o frazione di 500 dipendenti nelle unità produttive di maggiori
dimensioni, in aggiunta al numero di cui alla precedente lettera b), salvo clausole più
favorevoli dei contratti collettivi, eventualmente stipulati in epoca successiva all’entrata in
vigore del presente accordo.
In ciascuna unità produttiva non possono essere superati i limiti previsti dal precedente comma per
il contemporaneo esercizio del diritto ai permessi,  per l’espletamento del mandato.


**Art. 30 – Permessi non retribuiti R.S.A. o R.S.U.**

I dirigenti sindacali aziendali di cui al precedente art. 25, hanno diritto a permessi
non retribuiti per la partecipazione a trattative sindacali o a congressi e convegni di
natura sindacale, in misura non inferiore a otto giorni all’anno.

I lavoratori che intendano esercitare il diritto di cui al comma precedente devono
darne comunicazione scritta al datore di lavoro di regola tre giorni prima tramite le
Rappresentanze Sindacali Aziendali.

I lavoratori chiamati a ricoprire cariche sindacali provinciali e nazionali possono, a richiesta, essere collocati in aspettativa non retribuita, per tutta la durata del loro mandato.

**Art. 31 – Clausola di salvaguardia**

Ai sensi dell’art. 12, prima parte, dell’Accordo Interconfederale 27.7.1994 le Organizzazioni Sindacali dotate dei requisiti di cui all’art. 19 Legge 20 maggio 1970 n.
300, che siano firmatarie del suddetto accordo o che, comunque, aderiscano alla disciplina in esso contenuta, partecipando alla procedura di elezione delle R.S.U., rinunciano formalmente ed espressamente a costituire R.S.A. e/o C.d.A., ai sensi della norma sopra citata e dichiarano automaticamente decadute le R.S.A. e/o i C.d.A.,
precedentemente costituiti, al momento della costituzione della R.S.U.

In tal modo le parti firmatarie del presente accordo intendono affermare che nelle
unità produttive ove siano state elette R.S.U. non potranno essere contemporaneamente presenti R.S.A.

**Chiarimento a verbale**
Con il presente contratto viene abrogato l’articolo 12, prima parte, dell’Accordo Interconfederale del 27 luglio 1994 e sostituito dall’articolo precedente.

**Art. 32 – Assemblea**

Nelle unità nelle quali siano occupati normalmente più di 15 dipendenti, i lavoratori
in forza nell’unità medesima hanno diritto di riunirsi per la trattazione di problemi
di interesse sindacale e del lavoro.

Dette riunioni avranno luogo su convocazioni singole o unitarie delle Rappresentanze Sindacali Aziendali costituite dalle Organizzazioni aderenti o facenti capo alle
Associazioni Nazionali stipulanti.

Nelle unità in cui siano costituite R.S.U. ai sensi dell’Accordo Interconfederale
27.7.1994, le convocazioni avranno luogo in base a quanto previsto nell’ultimo comma del precedente art. 28.

La convocazione dovrà essere di norma comunicata alla direzione dell’azienda entro
la fine dell’orario di lavoro del secondo giorno antecedente la data di effettuazione, e
con l’indicazione specifica dell’ordine del giorno.

Le riunioni potranno essere tenute fuori dell’orario di lavoro, nonché durante l’orario di lavoro, entro il limite massimo di dodici ore annue, per le quali verrà corrisposta la retribuzione di fatto di cui all’art. 208.

Le riunioni potranno riguardare la generalità dei lavoratori in forza nell’unità o
gruppi di essi.

Alle riunioni possono partecipare, previo preavviso al datore di lavoro, dirigenti
esterni delle Organizzazioni Sindacali stipulanti il presente contratto.

Lo svolgimento delle riunioni durante l’orario di lavoro dovrà avere luogo comunque con modalità che tengano conto dell’esigenza di garantire la sicurezza delle persone, la salvaguardia dei beni e degli impianti e il servizio di vendita al pubblico; tali
modalità saranno concordate aziendalmente con l’intervento delle Organizzazioni
Sindacali locali aderenti o facenti capo alle Organizzazioni Nazionali stipulanti.

**Art. 33 – Referendum**

Il datore di lavoro deve consentire nell’ambito aziendale lo svolgimento, fuori dall’orario di lavoro, di referendum, sia generali che per categoria, su materie inerenti
all’attività sindacale, indetti da tutte le Rappresentanze Sindacali Aziendali tra i lavoratori, con diritto di partecipazione di tutti i lavoratori appartenenti all’unità aziendale e alla categoria particolarmente interessata.

Ulteriori modalità per lo svolgimento del referendum saranno stabilite nei contratti
collettivi, anche aziendali. Per quanto non previsto espressamente dal presente contratto in materia di esercizio dell’attività sindacale e di tutela dei dirigenti sindacali,
si rinvia alla Legge 20 maggio 1970, n. 300.

**Art. 34 – Trattenuta contributi sindacali**

Ferma restando la norma di cui all’art. 257, l’azienda provvederà altresì alla trattenuta del contributo associativo sindacale ai dipendenti che ne facciano richiesta mediante consegna di una lettera di delega debitamente sottoscritta dal lavoratore.

La lettera di delega conterrà l’indicazione dell’ammontare del contributo da trattenere e l’Organizzazione Sindacale a cui l’azienda dovrà versarlo.

L’azienda trasmetterà l’importo della trattenuta al sindacato di spettanza.

L’impegno assunto dal lavoratore con lettera di delega riguarda anche ogni eventuale
variazione del contributo associativo sindacale, debitamente segnalata dall’Organizzazione Sindacale all’azienda, con lettera raccomandata, salvo dichiarazione espressa
in senso contrario.

**Nota a Verbale al Titolo V**
Le Parti dichiarano che la disciplina delle R.S.U. costituisce materia di livello interconfederale regolamentata dall’Accordo 27 luglio 1994, così come modificata dalla
presente regolamentazione contrattuale.


#### Titolo VI – Delegato aziendale

**Art. 35 – Delegato aziendale**

In relazione anche alle norme contenute nel CCNL 28 giugno 1958, esteso “erga
omnes” ai sensi della Legge 14 luglio 1959, n. 741, nelle aziende che occupano da
11 sino a 15 dipendenti, le Organizzazioni Sindacali stipulanti possono nominare
congiuntamente un delegato aziendale, su indicazione dei lavoratori, con compiti di intervento presso il datore di lavoro per l’applicazione dei contratti e delle leggi sul
lavoro.

Il licenziamento di tale delegato per motivi inerenti all’esercizio delle sue funzioni è
nullo ai sensi della legge.

