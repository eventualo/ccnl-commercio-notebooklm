# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----

### APPENDICE

-----


#### 4. ACCORDO SULLA GOVERNANCE E SUI CRITERI DI FUNZIONAMENTO DEGLI ENTI, ORGANISMI, ISTITUTI E FONDI BILATERALI PREVISTI DAL CCNL TDS

Il giorno 10 dicembre 2009, tra

Confcommercio
Filcams
Fisascat
Uiltucs

È stato raggiunto, quale Premessa del Titolo TERZO del CCNL 18 luglio 2008, il
seguente Accordo sulla Governance e sui criteri di funzionamento degli Enti, Organismi, Istituti e Fondi Bilaterali previsti dal CCNL TDS.

**Premessa**

Il sistema della bilateralità del Terziario è un sistema ormai evoluto, tuttavia è un
sistema formatosi per stratificazioni succedute nel tempo, che hanno portato a costituire in diversi momenti e contesti sia normativi che contrattuali, l’ente bilaterale
nazionale, l’ istituto bilaterale per la formazione dei quadri ed i fondi nazionali dedicati al welfare contrattuale per le loro diverse competenze di formazione, anche continua, assistenza sanitaria, previdenza complementare e gli enti bilaterali territoriali.

Ciò ha comportato, in assenza di un coordinamento preventivamente regolamentato una proliferazione di prassi talvolta difformi tra loro, con un coinvolgimento e
una corresponsabilità delle parti sociali costitutive, frammentate e a volte senza una
visione d’insieme.

Anche a fronte delle recenti novità legislative, si ravvisa l’esigenza di rivedere ruoli
e compiti al fine di rendere maggiormente efficace e funzionale, anche nella percezione dei destinatari (aziende e dipendenti), la gestione delle prestazioni in capo ai
diversi soggetti che compongono la bilateralità del settore.

Oggi, quindi, trascorsi quasi vent’anni di esperienza di bilateralità si pone la questione di una riforma organica e coordinata del sistema che si orienti secondo alcune
fondamentali linee direttrici:
1. specializzare e razionalizzare il sistema della bilateralità, concentrando gli
sforzi verso gli obiettivi prioritari, ottimizzando la gestione;

2. eliminare le attività non caratteristiche e improprie e le duplicazioni.

**GOVERNANCE**

sulla base della premessa le Parti individuano i seguenti ruoli e compiti:

**A)** **Ruolo delle parti sociali**

###### • definizione indirizzi strategici e gestionali per la bilateralità;
 • verifica della conformità dell’attività degli Organi degli enti e fondi della bilateralità agli indirizzi strategici definiti;

###### • definizione delle regole per le nomine degli organi;
 • Costituzione a livello nazionale di un Organo di confronto permanente
tra le parti sociali sugli indirizzi strategici nella Bilateralità (6 componenti
Confcommercio + 6 Componenti OOSS) denominato Commissione Paritetica per la Bilateralità del Terziario, il cui funzionamento dovrà essere regolamentato con accordo e che farà parte integrante del CCNL Terziario.

**B)** **Compiti degli Organi**

###### • attuazione degli indirizzi definiti dalle parti sociali nell’ambito del confronto
permanente sulla bilateralità;

###### • rendicontazione “politica” alle parti socie dell’attività svolta in relazione agli
obiettivi definiti;

###### • azioni per favorire lo sviluppo della bilateralità prevedendo un coordinamento delle attività svolte nei confronti delle Istituzioni.


**C)** **Ruolo Ebinter e Enti bilaterali Territoriali (EBT)**

L’Ente Nazionale realizza le attività proprie che a livello nazionale possono contribuire a valorizzare e finalizzare un sistema articolato sul territorio.

In particolare sono necessarie le seguenti azioni:

###### • Rivisitazione e implementazione di obiettivi e funzioni di Ebinter attraverso
due direttrici:

     - strumento di monitoraggio e supporto dell’attuazione degli indirizzi
delle parti sociali e dell’andamento gestionale

     - attività propria a livello Nazionale derivanti dalla contrattazione collettiva, dagli Statuti e dalle disposizioni di legge

###### • Ebinter adotta tutte le regole e le modalità di funzionamento previste per i fondi nazionali dallo Statuto, dalle normative di legge e dal presente protocollo.

###### • Ebinter si interfaccia con gli EBT per monitorare l’attuazione dei compiti e
delle attività come previsti negli statuti e come regolamentati dalla contrattazione collettiva nazionale.

###### • Ebinter assicurerà l’attività iniziale di supporto agli enti territoriali per l’adeguamento di statuti e regolamenti alla presente regolamentazione e ne monitorerà il completamento secondo le scadenze di cui al successivo punto D).

###### • Adozione di schema unico di bilancio e relative strumentazioni tecniche, per
tutti gli EBT, redatto secondo le regole indicate per i bilanci dei Fondi, che gli
EBT provvederanno a trasmettere annualmente a Ebinter .

###### • Qualora le entrate di un EBT non garantissero una sufficiente quantità di risorse per l’espletamento dei compiti previsti dagli statuti, lo stesso, su richiesta di Ebinter, al fine di ottimizzare i costi della gestione, dovrà sottoporre
alla Commissione paritetica per la Bilateralità del terziario un piano di razionalizzazione anche prevedendo processi di aggregazione secondo modalità
congrue alle peculiarità territoriali.

###### • EBINTER dovrà predisporre annualmente una relazione, per le parti sociali,
che illustri le buone prassi e le gestioni di eccellenza ed evidenzi eventuali
criticità, anche al fine di individuare possibili soluzioni ed effettuare un periodico monitoraggio per le parti socie, sulla regolarità contributiva.


**D)** **Revisione statuti e regolamenti**

Per la concreta realizzazione di quanto disposto dal terzo comma del successivo punto E, la Commissione Paritetica per la Bilateralità del Terziario procederà alla revisione dell’attuale Statuto di EBINTER e dello Statuto tipo degli EBT, nonché degli
Statuti degli altri Enti e Fondi nazionali entro il 28 febbraio 2010.

I predetti Enti e Fondi dovranno procedere all’approvazione dei nuovi Statuti entro
il 30 aprile 2010 ed alla revisione dei relativi Regolamenti entro il 30 giugno 2010, in
coerenza con quanto previsto dal presente Accordo.

**CRITERI DI FUNZIONAMENTO**

**E)** **Regole generali**

Le regole di funzionamento generali andranno previste negli statuti e sviluppate
nei regolamenti dei diversi enti e fondi, con lo scopo di diffondere standard di qualità originati da buone prassi e assicurare criteri di efficacia, efficienza e trasparenza.

Tutti gli enti bilaterali, comunque denominati dovranno prevedere l’assemblea dei
soci, costituita dai legali rappresentanti dei soci o loro delegati ed i relativi compiti.

Gli statuti-tipo sono allegati al contratto collettivo nazionale di cui fanno parte integrante, con l’obiettivo di rendere i principi e le norme in essi contenuti obbligatori e
vincolanti per tutti gli statuti degli Enti/Fondi Nazionali e degli Enti Bilaterali Territoriali.

**F)** **Criteri  di Selezione e Professionalità – Gestione Risorse Umane**

Si introducono requisiti diversi a seconda dei livelli di riferimento:

###### • componenti degli organi esecutivo gestionali:

     - requisiti di moralità previsti dall’art. 5, comma 1, lett. d) Dlgs 276/03;

     - requisiti minimi di professionalità (esclusi organi assembleari): aver
maturato esperienze professionali coerenti anche in organizzazioni
sindacali e datoriali per almeno 24 mesi;


###### • posizioni direttive di struttura (direttori e, se previsti, vicedirettori):

     - requisiti di moralità previsti dall’art. 5, comma 1, lett. d) Dlgs 276/03;

     - necessità di titoli o esperienze professionali coerenti con l’attività del
fondo/ente, maturate in ruoli di responsabilità per almeno 5 anni;

###### • personale di struttura

     - necessità di titoli di studio e/o esperienze pregresse coerenti con le
mansioni da assegnare e conseguentemente con i livelli di inquadramento previsti;

###### • posizioni organizzative

     - previsione di funzionigramma da presentare in occasione della relazione annuale al bilancio alle parti socie al livello corrispondente che
individuano e confermano i fabbisogni di risorse umane e gli eventuali
cambiamenti organizzativi, che si rendano necessari nel funzionamento del Fondo.

Negli statuti ai vari livelli va prevista la sostituzione automatica di chi decade dagli organi
a qualsiasi titolo o in caso di perdita dei requisiti di moralità di cui ai commi precedenti.

**G)** **Consulenze e incarichi esterni**

I Fondi e gli Enti adottano criteri di selezione omogenei, oggettivi e misurabili, degli operatori esterni, delle società di servizi, degli incarichi di consulenza, secondo
principi di professionalità ed economicità con riferimento ai costi e alla tipologia di
servizi resi, valutando comparativamente almeno tre offerte.

Per le prestazioni di servizi, i Fondi e gli Enti dovranno adottare una procedura di
trasmissione e valutazione delle offerte tese a garantire la massima segretezza.

Nella valutazione delle offerte non dovrà essere necessariamente seguito il criterio
del massimo ribasso, bensì una valutazione complessiva dell’offerta maggiormente
vantaggiosa.


**H)** **Compiti**

I compiti degli Enti e dei Fondi sono esclusivamente quelli stabiliti dalla contrattazione collettiva nazionale nel rispetto delle Leggi e in conformità agli Statuti presenti nel CCNL di categoria, come definiti in conseguenza dei lavori della
Commissione paritetica per la Bilateralità del terziario, specificati alla precedente
lettera D).

Qualora un Ente/Fondo intenda introdurre innovazioni che intervengono sulle
finalità degli enti, quali l’introduzione di nuove prestazioni o la modifica di quelle
esistenti, gli organi ne danno preventiva comunicazione alla Commissione paritetica per la Bilateralità del terziario a livello nazionale, per una verifica di coerenza
con le linee di indirizzo secondo le modalità e le tempistiche che saranno definite.

**I)    Ottimizzazione delle Gestioni**

I Fondi adottano sistemi di benchmarking rispetto a soggetti che svolgono attività
analoghe sul mercato di riferimento.

Gli Enti bilaterali prevedono forme di confronto comparativo dei parametri costi/
benefici con riferimento a soggetti che erogano prestazioni analoghe a quelle gestite
dagli enti medesimi.

Per gli Enti e i Fondi nazionali le informazioni sugli esiti del benchmarking vengono
presentate in sede di relazione al bilancio.

Per gli Enti Territoriali lo Statuto tipo dovrà prevedere forme di periodicità di informazione all’organismo Direttivo almeno una volta l’anno.

Gli Enti e Fondi nazionali presenteranno il piano biennale o triennale delle attività.

**L)** **Risorse e Bilanci – Pubblicità e Trasparenza**

L’attività degli Enti e dei Fondi dovrà essere improntata alla massima efficacia impegnando le risorse disponibili prevalentemente per il finanziamento delle prestazioni
previste dagli Statuti e dai regolamenti, secondo i seguenti criteri:

###### • adozione, in tutti i bilanci, di usuali criteri di contabilità analitica;
 • evidenza delle voci in entrata e in uscita;
 • evidenza analitica delle spese di funzionamento, individuando le spese di gestione, i costi del personale e i compensi degli organi, nel rispetto delle normative fiscali e contributive.

I bilanci degli Enti e Fondi nazionali sono certificati.

Viene predisposta a cura degli organi, in concomitanza con la redazione del bilancio
consuntivo e del budget previsionale, una relazione annuale sull’andamento della
gestione, anche rispetto agli obiettivi, e sull’andamento dell’attività in corso anche
con riferimento alla quantità e qualità delle prestazioni rese, nonché alle verifiche
effettuate periodicamente sulla soddisfazione misurata presso gli iscritti (dipendenti
e aziende) rispetto ai vantaggi concreti e percepiti e al rispetto dei benchmark di
riferimento.

Sono individuati i seguenti meccanismi per la pubblicità dei bilanci:

###### • gli Enti territoriali inviano ad Ebinter il bilancio e la relazione annuale di cui
al precedente terzo comma;

###### • i Fondi o Enti nazionali inviano il bilancio certificato e la relativa documentazione alle Organizzazioni nazionali socie e alla Commissione paritetica per
la Bilateralità del terziario.

Ogni ente/fondo renderà noto alle parti sociali, alla Commissione paritetica per la
Bilateralità del terziario ed agli organi ai vari livelli il rapporto risorse/prestazioni/
servizi,al fine di una valutazione complessiva che indichi il rapporto ottimale.

Gli statuti degli EBT dovranno prevedere, trascorsi 3 mesi dalla data di scadenza
prevista per l’approvazione e l’invio dei bilanci:

###### • l’automatica decadenza degli organi;
 • la nomina da parte del comitato esecutivo di Ebinter di un commissario ad
acta con il compito di provvedere entro 3 mesi alla redazione del bilancio al
fine di permettere alle Parti Sociali la ricostituzione dell’Ente.


**M)** **Ebinter e Enti bilaterali Territoriali (EBT):**

Si procede alla rivisitazione e implementazione di obiettivi e funzioni di Ebinter.

Ebinter adotta tutte le regole e le modalità di funzionamento previste per i fondi
nazionali.

Ebinter si interfaccia con gli EBT per monitorare l’attuazione dei compiti e delle
attività previsti negli statuti, come regolamentati dalla contrattazione collettiva nazionale.

Ebinter assicurerà l’attività iniziale di supporto agli enti territoriali per l’adeguamento di statuti e regolamenti alla presente regolamentazione e ne monitorerà il completamento a partire dal 30 marzo 2010.

Viene previsto uno schema unico di bilancio tecnico e sociale e relative strumentazioni tecniche, da adottarsi da tutti gli EBT, secondo le regole indicate per i bilanci
dei Fondi, che gli EBT provvederanno a trasmettere annualmente a Ebinter.

Qualora le entrate di un EBT non garantissero una sufficiente quantità di risorse per
l’espletamento dei compiti previsti dagli statuti, lo stesso, su richiesta di Ebinter, al
fine di ottimizzare i costi della gestione, dovrà sottoporre Commissione paritetica
per la Bilateralità del terziario un piano di razionalizzazione anche prevedendo processi di aggregazione secondo modalità congrue alle peculiarità territoriali, previo
parere vincolante della Commissione Paritetica per la Bilateralità del Terziario.

EBINTER dovrà predisporre annualmente una relazione, per le parti sociali, che illustri le buone prassi e le gestioni di eccellenza ed evidenzi eventuali criticità, anche
al fine di individuare possibili soluzioni ed effettuare un periodico monitoraggio per
le parti socie, sulla regolarità contributiva.


-----


#### 5. ACCORDO  INTERCONFEDERALE  SULLA  GOVERNANCE  DELLA BILATERALITÀ

Il giorno 20/02/2014

tra

CONFCOMMERCIO – IMPRESE PER L’ITALIA

e

CGIL
CISL
UIL

è stato raggiunto il seguente Accordo Quadro sulle linee e sui principi in materia
di Governance della Bilateralità e funzionamento degli Enti e fondi bilaterali del
Terziario della Distribuzione e dei Servizi.

**PREMESSA**

Nel corso degli ultimi venti anni, si è assistito ad un progressivo ampliamento dell’esperienza di bilateralità.

Molti sono i risultati positivi riscontrati in questi anni ma occorre, ora, una fase di
riorganizzazione, rilancio ed innovazione per favorire il passaggio ad una nuova stagione della bilateralità.

L’evoluzione della contrattazione e delle relazioni sindacali da un lato, la crisi economica e del mercato del lavoro dall’altro, richiedono un nuovo modo di fare ed essere
bilateralità e welfare.

Le Parti intendono perseguire una seria politica di trasparenza nella gestione degli
Enti/Fondi di origine contrattuale aventi natura bilaterale, in linea con le aspettative
delle imprese e dei lavoratori.

Per le stesse ragioni, occorre perseguire l’obiettivo dell’efficienza massima dei fondi/
enti strettamente legata alla loro capacità di funzionare secondo criteri di buona gestione, coerenti con le risorse gestite e governati da adeguate professionalità.

Per quanto attiene alla sostenibilità futura, è evidente che questa è anche strettamente legata alla capacità di rendere attrattivi gli Enti ed i Fondi.

Le Parti condividono che la bilateralità è un’opportunità per le imprese e per i lavoratori e che la bilateralità stessa debba essere luogo di partecipazione e dialogo
costruttivo e non sede di confronti negoziali.

Occorre procedere nell’attuazione dell’accordo di Governance 2009 sottoscritto
dalle Federazioni e, nel contempo, implementarlo anche attraverso l’introduzione di
previsioni che lo rendano maggiormente incisivo.

PER TUTTO QUANTO PREMESSO

Le Parti,

nel confermare l’impegno e l’obiettivo di avere un welfare più efficace e soprattutto
efficiente, in conformità ai principi di trasparenza, efficienza nel funzionamento e
sostenibilità futura,

Convengono:

- che la fonte primaria della bilateralità sono i contratti collettivi nazionali di
lavoro di categoria;

- che la bilateralità deve essere lo strumento che, in conformità ai principi di
buona gestione sopra richiamati, può realizzare un modello di welfare integrato e coordinato;

- di riconoscere le potenzialità della bilateralità di rappresentare un insieme di opportunità per le imprese e per i lavoratori e che la bilateralità debba essere luogo
di partecipazione e dialogo costruttivo e non sede di confronto negoziale;

- di assumere, tra gli altri, anche l’impegno di impedire la proliferazione di mini
enti/fondi, basata sull’idea che ogni contratto debba produrre un ente/fondo, e di conseguenza perseguire l’obiettivo di una bilateralità come sistema
maggiormente omogeneo;

- di sostenere il welfare contrattuale consolidato, anche alla luce delle necessarie masse critiche indispensabili alla sostenibilità futura di tale welfare;

- di favorire la volontà di comparti aderenti a Confcommercio a partecipare
alla bilateralità ed al welfare consolidato nel sistema, senza modificare l’assetto costitutivo dei soci;

- di svolgere una azione comune sulle iniziative assunte da alcune istituzioni
locali che si pongono come aggregatori, e in alcuni casi anche co-gestori, di
welfare locale trasversale tra i settori economici, a potenziale danno di welfare
contrattuale già esistente;

- di realizzare una netta separazione tra Indirizzo e Controllo mediante un apposito Comitato in capo ai Soci costituenti, rispetto alla ordinaria gestione
dei Fondi/Enti, prevedendo nell’accordo tra le parti i temi che richiedono un
esame e un parere preventivo vincolante da parte dei Soci costituenti;

- che per tale ragione la carica di legale rappresentante dei soci costituenti sia
incompatibile con la presenza negli Organi di gestione dei Fondi/Enti;

- che i designati dei soci costituenti presenti in un organo di gestione e gli incaricati anche in ruoli operativi nelle strutture non possano essere nominati in
enti/fondi deputati a realizzare analoghe prestazioni a livello nazionale, e non
debbano avere interessi in attività connesse con l’erogazione delle prestazioni
e dei servizi degli stessi Fondi/Enti;

- che nell’ambito del processo di individuazione delle professionalità chiamate ad
operare negli Enti/Fondi sia indispensabile procedere mediante criteri oggettivi
che valorizzino esclusivamente le capacità e le competenze dei candidati;

- che vengano definite le modalità con cui i soci costituenti esprimono il proprio parere e le linee di indirizzo sulla revisione dell’assetto organizzativo dei
Fondi nazionali, sia in termini di nuovi inserimenti sia per l’integrazione di
compiti che comportino passaggi di livello/inquadramento;

- che nella gestione degli enti/fondi si adottino criteri di trasparenza, efficienza
e sostenibilità, evidenziati nei bilanci/rendiconti, nei budget previsionali e
nei documenti di programmazione, individuando il giusto equilibrio tra servizi/prestazioni forniti e costi ;

- che di conseguenza gli enti bilaterali territoriali si costituiscano e operino
solo in presenza di una massa critica minima di entrate, definita dalle Parti
firmatarie dei CCNL di categoria;

- che tali entrate siano comunque prevalentemente destinate a prestazioni/servizi per lavoratori e imprese, riducendo i costi di gestione;

- di promuovere aggregazioni di enti bilaterali afferenti lo stesso settore tra territori limitrofi, al fine di ottimizzare le gestioni per erogare servizi e prestazioni, fermo restando il requisito della necessaria massa critica di cui sopra;

- che in ottica di trasparenza ed evidenza dell’efficienza della gestione tutti gli
enti territoriali redigano e trasmettano in modo tempestivo all’Ente bilaterale nazionale i propri bilanci e adottino obbligatoriamente lo Statuto tipo e il
Regolamento definito dal CCNL, e che si definiscano le conseguenze in caso
di inadempimento;

- ad impegnarsi, nelle more della definizioni delle previsioni contrattuali e statutarie, al rispetto del presente accordo.

Le parti infine convengono che i principi contenuti nella presente intesa vengano
recepiti in un apposito accordo di Governance dalle parti stipulanti il CCNL di categoria.

CONFCOMMERCIO – IMPRESE PER L’ITALIA CGIL

CISL

UIL


-----



#### 6. ACCORDO SULLA GOVERNANCE E SUI CRITERI DI FUNZIONAMENTO DEGLI ENTI E FONDI BILATERALI NAZIONALI E TERRITORIALI

Il giorno 19/03/2014

tra

CONFCOMMERCIO – IMPRESE PER L’ITALIA

e

FILCAMS
FISASCAT
UILTUCS

è stato raggiunto il seguente Accordo sulla Governance e sui criteri di funzionamento degli Enti e Fondi Bilaterali Nazionali e Territoriali

**PREMESSA**

La bilateralità costituisce un patrimonio importante del sistema di relazioni sindacali nel settore del terziario e punto di riferimento altrettanto importante per orientare positivamente l’evoluzione delle sue funzioni nel dibattito politico-istituzionale
aperto nel Paese.

Le Parti, in coerenza con quanto definito con l’accordo sulla governance del 10 dicembre 2009 e con le linee indicate nell’ accordo interconfederale del 20 febbraio
2014 tra Confcommercio e Cgil-Cisl-Uil, condividono che i principi che devono
caratterizzare la bilateralità e il welfare contrattuale attengano alla trasparenza nella
gestione, efficienza nel funzionamento, garanzia della sostenibilità futura di enti e
fondi nazionali e territoriali.

Per le stesse ragioni le Parti condividono l’obiettivo della massima efficienza del welfare contrattuale e della bilateralità secondo criteri di buona gestione, coerenti con
le risorse gestite e governati attraverso adeguate professionalità; intendono inoltre perseguire una politica di trasparenza nella gestione degli enti/fondi di origine contrattuale in linea con le aspettative delle imprese e dei lavoratori.

Sulla base della premessa, che costituisce parte integrante del presente Accordo le
Parti convengono quanto segue:

1. **FONTI**

Il Contratto collettivo nazionale è la fonte primaria della bilateralità e del welfare
contrattuale e ne definisce compiti e contribuzione.

I contenuti delle prestazioni e le contribuzioni non sono materia di contrattazione
territoriale.

Al fine, pertanto, di riordinare e chiarire la gerarchia delle fonti e gli ambiti di agibilità
all’interno delle norme regolatorie, andranno definiti i meccanismi di riconoscimento di eventuali previsioni locali già esistenti sulla bilateralità, secondo la rispondenza
a tutte le regole stabilite dalle parti a livello nazionale.

Sono altresì fonti della bilateralità e del welfare contrattuale:

- Statuto: svolge funzione costitutiva dell’Ente bilaterale e/o del Fondo, disciplina il funzionamento degli organi, definisce gli scopi e i principi dell’organizzazione;

- Regolamento : atto interno, che disciplina le modalità di gestione della contabilità, il funzionamento, gli acquisti e gli investimenti e l’attuazione dei compiti previsti dallo statuto.

2. **COMPITI DELLE PARTI**

Le Parti firmatarie del presente accordo intendono realizzare una puntuale separazione tra atti di Indirizzo e Controllo rispetto alla ordinaria gestione dei Fondi, attraverso l’istituzione di un Comitato nazionale di indirizzo e controllo, richiamato negli
Statuti dei Fondi/Enti nazionali.

Il Comitato, composto dai soci, svolgerà funzioni di verifica e monitoraggio sull’attuazione delle nuove linee sulla bilateralità, con il compito specifico di:

- verifica periodica sull’attuazione del presente accordo di governance;

- definizione di nuovi Statuti e nuovi Regolamenti coerenti con il presente accordo e con gli indirizzi in materia sui Fondi/Enti nazionali;

- definizione di nuovi Statuti tipo e nuovi regolamenti tipo per gli Enti territoriali;

- definizione di linee di indirizzo per lo sviluppo degli enti/Fondi;

- controllo sulla gestione degli enti/ Fondi;

- verifica della coerenza dei bilanci di previsione e di programmazione, delle
sinergie e del contenimento dei costi di funzionamento con i principi di trasparenza e di efficienza contenuti nel presente accordo, sulla base della obbligatoria informazione da parte dell’assemblea dei soci e degli organi di Enti/
Fondi;

- promozione di gestione associata/coordinata dei servizi tra Fondi/Enti per il
perseguimento della migliore efficienza gestionale;

- costituzione dell’albo delle consulenze strategiche (advisor finanziari, consulenze attuariali, consulenze legali, consulenze mediche, consulenze sistemi
informatici), del quale gli Enti e i Fondi si avvarranno in relazione alle specifiche esigenze;

- elaborazione del codice etico e sul conflitto di interessi.

Fermi restando i poteri degli organi degli Enti e Fondi previsti dagli statuti, il Comitato definisce anche orientamenti vincolanti in merito a:

- assetto organizzativo dei Fondi ed Enti nazionali;

- verifica dei requisiti per la nomina delle funzioni direttive;

- definizione di eventuali sistemi premianti;

- coerenza tra funzioni previste negli organigrammi e inquadramenti;

- procedure per la selezione del personale;

- i documenti di programmazione.

Posta l’importanza della bilateralità e della funzione sociale e pubblica da essa svolta, le parti concordano di agire in sinergia al fine di realizzare un governo ed una
gestione efficiente, trasparente e professionalmente qualificata degli enti e dei fondi.

Le Parti concordano, altresì, di condividere nel Comitato di indirizzo e controllo
politiche di promozione del welfare contrattuale nei confronti delle Istituzioni, anche attraverso l’organizzazione di appositi eventi e campagne specifiche indirizzate
ai potenziali aderenti quali imprese e lavoratori.

3. **GOVERNANCE**

**a)** **Regole**

Sulla base di quanto definito nella premessa, nelle fonti e nei compiti, le Parti condividono le seguenti regole di governance:

- collegare i bilanci ad una programmazione strategica e gestionale fondata sulle analisi economiche del contesto e delle platee;

- obbligo di presentazione dei bilanci nei tempi previsti dalla normativa (codice civile) e l’adozione della certificazione annuale dei rendiconti per i fondi
nazionali;

- presentazione dei bilanci preventivi o budget previsionali (bilancio preventivo e suo aggiornamento entro una certa data);

- trasparenza e leggibilità dei bilanci rispetto alle politiche e ai servizi, anche
mediante un modello tipo;

- introduzione, tenuto conto della rilevanza di ciascun ente, di un codice etico
e sul conflitto di interesse;

- recepimento negli Statuti dei requisiti di onorabilità e soprattutto di professionalità e competenza dei componenti designati dai soci, definiti dal Comitato di indirizzo e controllo;

- uniformare negli Statuti di Enti e Fondi le previsioni che subordinano la
validità delle sedute degli Organi alla presenza della maggioranza semplice
dei componenti e delle delibere degli Organi a maggioranza dei presenti, ad
esclusione delle modifiche Statutarie e regolamentari, per le quali è richiesta
l’unanimità;

- prevedere nei regolamenti di Enti/Fondi la periodicità delle riunioni degli organi di Enti/Fondi (il consiglio almeno una volta a bimestre, con calendario
annuale da definire entro gennaio di ogni anno, l’assemblea almeno due volte
l’anno);

- obbligo degli uffici di Enti/Fondi di inviare la documentazione attinente ai
temi e all’ordine del giorno delle riunioni di assemblea e direttivo almeno entro 7 giorni lavorativi precedenti allo svolgimento delle stesse e comunque
unitamente alla convocazione;

- previsione formale di verifiche attuariali annuali sull’andamento dei Fondi di
assistenza sanitaria.

**b)** **Organi**

- riduzione del numero dei componenti degli organi degli enti/fondi contrattuali, da un minimo di 6 ad un massimo di 12 componenti

- limite di n° 2 mandati in qualità di presidente e vicepresidente e collegio revisori dei conti, nello stesso ente/fondo (con decorrenza dai mandati in corso)

- incompatibilità per componenti di enti dello stesso tipo che svolgano la stessa attività a livello nazionale;

- incompatibilità tra i legali rappresentanti dei soci e gli organi di gestione (presidenza e consigli direttivi);

- contenimento compensi dei componenti gli organi, riducendoli in proporzione alle dimensioni dell’ente e all’importanza delle responsabilità loro
attribuita;

- abolizione dei comparti in fondo EST;

- obbligatorietà dell’iscrizione del presidente del collegio dei revisori all’albo
dei dottori commercialisti;

- rispetto dei requisiti professionali per le nomine negli organi e per i vertici
degli Enti/Fondi;

- decadenza dalla carica di consigliere in caso di tre assenze consecutive non
giustificate ai consigli convocati su calendario annuale;

- decadenza dalla carica di componente di comparto per il fondo forte in caso
di tre assenze consecutive non giustificate.

- Possesso dei requisiti di onorabilità e di professionalità in capo ad amministratori, componenti organi, presidenze.

**c)** **Funzionamento e struttura amministrativa**

L’assetto organizzativo del personale dev’essere tarato su compiti e funzioni necessarie all’Ente e gli inquadramenti e le retribuzioni del personale che vi opera, definiti
in base al CCNL TDS, devono essere coerenti non solo con il funzionamento del
Fondo/Ente, ma anche con le politiche retributive delle Organizzazioni socie.

Non potranno essere stabiliti compensi o quote retributive aggiuntive, salvo la previsione di sistemi premiali variabili di incentivazione sulla base degli orientamenti
vincolanti indicati dal Comitato di Indirizzo e Controllo.

In particolare, le parti concordano di inserire negli Statuti e nei Regolamenti:

- la definizione puntuale del ruolo e dei compiti del direttore, ove previsto, anche in considerazione della responsabilità nella gestione delle risorse economiche e del personale;

- di identificare con maggiore chiarezza le attribuzioni della rappresentanza legale della Presidenza e le responsabilità degli Organi;

- di promuovere una gestione associata/coordinata dei servizi tra Fondi/Enti
nazionali per perseguire maggiore efficienza nella gestione anche attraverso
la razionalizzazione dei sistemi informativi e informatici e il rafforzamento
dell’albo unico delle consulenze;

- che, per le consulenze e incarichi esterni, i fondi e gli enti adottano criteri di
selezione omogenei, oggettivi e misurabili degli operatori esterni, delle società di servizi, degli incarichi di consulenza, secondo principi di professionalità
ed economicità, con riferimento ai costi e alla tipologia di servizi resi, valutando comparativamente almeno tre offerte. Per le prestazioni di servizi, i fondi e
gli enti dovranno adottare una procedura di trasmissione e valutazione delle
offerte, tesa a garantire la massima segretezza. Nella valutazione delle offerte si dovrà adottare una valutazione complessiva dell’offerta maggiormente
vantaggiosa verificando anche la regolarità contributiva e contrattuale delle
imprese aggiudicatarie. I suddetti criteri saranno sottoposti al parere preventivo del Comitato di indirizzo e controllo.

4. **ENTE BILATERALE NAZIONALE**

Ferme restando le regole di governance sopra definite, le Parti condividono l’esigenza di rendere operativo il ruolo di monitoraggio sugli EBT assegnato a EBINTER dal
contratto nazionale, attraverso una più puntuale e periodica attività di raccordo con
gli enti territoriali, la raccolta dei bilanci, delle correlate relazioni sull’attività svolta
e della puntuale attestazione del rispetto dei compiti assegnatigli dalle fonti di cui al
punto 1, sulla base delle risorse impiegate.

A tal fine, l’Ente Bilaterale Nazionale dovrà:

- censire gli enti territoriali che non risultino allineati alle previsioni contrattuali in termini di contribuzioni e di rispetto delle regole e compiti, nonché di
quanto previsto dal presente accordo;

- raccogliere i dati degli osservatori territoriali, delle commissioni apprendistato, delle commissioni di conciliazione e di ogni altra attività per la quale
devono essere comunicati i dati dai territori, anche al fine di implementare e
realizzare rapporti e/o documenti finalizzati a valorizzare il settore terziario
nel panorama economico nazionale. I predetti documenti saranno anche la
base per la presentazione di un rapporto sul terziario dell’ente bilaterale, che
potrà essere divulgato una volta all’anno in un’iniziativa pubblica;

- indicazione del possesso dei requisiti di onorabilità e di professionalità in
capo ad amministratori, componenti organi, presidenze.

Le Parti concordano, inoltre, di:

- dotare l’Ente Bilaterale Nazionale di poteri ispettivi sulla regolarità degli
esercizi economici degli enti bilaterali territoriali;

- conferire all’Ente Bilaterale Nazionale potere di intervento sugli Enti
Territoriali in caso di inadempienza, attraverso specifiche norme da inserire
negli statuti.

L’Ente Bilaterale Nazionale:

- segnalerà al Comitato di indirizzo e controllo, ed in tal modo ai firmatari del
CCNL, gli Enti bilaterali territoriali che non rispettano le previsioni del contratto nazionale e del presente accordo;

- assicurerà l’attività di supporto agli enti territoriali per l’adeguamento di statuti e
regolamenti alla presente regolamentazione e ne monitorerà il completamento;

- predisporrà uno schema unico di bilancio e relative strumentazioni tecniche,
per tutti gli Enti Bilaterali Territoriali, redatto secondo le regole indicate per i
bilanci dei Fondi, che gli Enti stessi provvederanno a trasmettere annualmente all’ente bilaterale nazionale.

L’ente bilaterale nazionale, inoltre, promuove la rete degli enti bilaterali territoriali
che rispettano le previsioni del CCNL e del presente accordo attraverso la diffusione
di best practices, il sostegno ad iniziative locali coerenti con gli indirizzi della bilateralità e il supporto a progetti sinergici con i compiti attribuiti agli enti territoriali stessi.

5. **ENTI BILATERALI TERRITORIALI**

Fermo restando l’obbligo di collaborazione con l’ente bilaterale nazionale per l’adempimento delle funzioni e dei compiti previsti dal CCNL, dagli statuti e dal presente accordo, in conseguenza a quanto definito al punto 1. Fonti, le parti concordano che l’eventuale introduzione di nuove previsioni in coerenza con il contratto
nazionale, da parte degli EBT sia soggetta al parere preventivo delle parti socie a
livello nazionale.

Le Parti concordano, altresì, l’esigenza di garantire l’omogeneità delle prestazioni
attraverso la revisione delle apposite previsioni del CCNL.

Le Parti condividono che tra i compiti degli Enti bilaterali territoriali vi siano, sulla
base di specifici accordi interconfederali da definire, anche l’istituzione degli organismi paritetici per la sicurezza sul lavoro.

Le Parti condividono che gli enti bilaterali territoriali operino sulla base di una necessaria massa critica, funzionale ad espletare i compiti ad essi attribuiti. Tale massa
critica viene individuata in entrate da contributi pari ad almeno euro 80.000,00.

Inoltre gli enti bilaterali territoriali dovranno destinare almeno il 70% delle entrate
alle prestazioni/attività, assolvendo in ogni caso i compiti previsti dal contratto collettivo nazionale, in coerenza con il presente Accordo. Per gli enti bilaterali territoriali che abbiano entrate 4 volte superiori alla quota di massa critica sopra indicata tale
percentuale sarà pari almeno all’80%.

Qualora le risorse non fossero sufficienti a realizzare i compiti già previsti dal contratto nazionale, sulla base delle quote contributive che lo stesso CCNL stabilisce,
indipendentemente da altre attività storicamente realizzate in loco, tali Enti verranno segnalati come non allineati alle previsioni generali e andrà individuato un
meccanismo che ne preveda l’unificazione con Enti territorialmente limitrofi, sino
a raggiungere la piena massa critica necessaria all’espletamento dei compiti indicati.

Tale processo, che può avere inizio a livello interprovinciale, potrà, ove necessario
estendersi sino a livello regionale, attraverso un unico organo di gestione, fermo restando la possibilità di valutare l’utilità di sportelli provinciali di servizio.

L’ente bilaterale territoriale inoltre, su richiesta dell’ente bilaterale nazionale, al fine
di ottimizzare i costi della gestione, dovrà sottoporre alla Comitato di indirizzo e
controllo un piano di razionalizzazione anche prevedendo processi di aggregazione
secondo modalità congrue alle peculiarità territoriali.

Ogni ente/fondo renderà noto al Comitato di indirizzo e controllo, il rapporto risorse /prestazioni /servizi degli enti bilaterali territoriali.

In caso si verifichi la necessità di unificazione/ aggregazione il consiglio direttivo
di Ebinter, lo comunicherà al Comitato di indirizzo e controllo, per il parere sulla
nomina di un commissario ad acta.

Negli enti bilaterali territoriali non dovranno essere introdotti oneri procedurali, per
le imprese che possano costituire vincoli per l’accesso a prestazioni o attività gestite
dall’ente all’interno dei propri compiti, fatto salvo quanto già previsto.

In coerenza con la finalità di garantire prestazioni omogenee per il sistema di bilateralità territoriale, le parti condividono l’esigenza:

- di superare progressivamente le attuali duplicazioni di prestazioni che insistono sul livello territoriale, a fronte di prestazioni analoghe previste dai Fondi
nazionali contrattuali, quali ad esempio, quelle che afferiscono all’assistenza
sanitaria integrativa;

- prevedere, accanto alla razionalizzazione degli enti, meccanismi finalizzati
alla razionalizzazione della spesa, là dove le risorse sono sufficienti, ma orientate verso compiti non prioritari.

I contenuti del presente accordo inoltre andranno recepiti per le parti di afferenza,
nel contratto collettivo nazionale, negli statuti e nei regolamenti.

Su tutto quanto previsto dal presente accordo le parti definiranno inoltre appositi
meccanismi sanzionatori, impegnandosi nel contempo al rispetto di tutte le previsioni ivi contenute.

CONFCOMMERCIO                                       

FILCAMS

FISASCAT

UILTUCS


-----



