# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----

###### SEZIONE SECONDA – TUTELA DELLA SALUTE E DELLA DIGNITÀ DELLA PERSONA

**Art. 36 – Condizioni ambientali**

Al fine di migliorare le condizioni ambientali di lavoro, nelle aziende che occupano
più di 15 dipendenti, il Consiglio dei Delegati, e in mancanza la Rappresentanza
Aziendale, può promuovere, ai sensi dell’art. 9, Legge 20 maggio 1970, n. 300, la
ricerca, l’elaborazione e l’attuazione di tutte le misure idonee a tutelare la salute e la
integrità fisica dei lavoratori.

**Art. 37 – Mobbing**

Le Parti riconoscono la fondamentale importanza di un ambiente di lavoro improntato alla tutela della libertà, dignità ed inviolabilità della persona e a principi di correttezza nei rapporti interpersonali.

In attesa di un provvedimento legislativo che ne individui la definizione legale, le
Parti intendono per mobbing quegli atti e comportamenti discriminatori e vessatori
reiterati posti in essere nei confronti delle lavoratrici o dei lavoratori da parte di soggetti posti in posizione sovraordinata ovvero da altri colleghi, e che si caratterizzano
come una vera e propria forma di persecuzione psicologica o di violenza morale.

Le Parti riconoscono pertanto la necessità di avviare adeguate iniziative al fine di
contrastare l’insorgere di tali situazioni, che assumono rilevanza sociale, nonché di
prevenire il verificarsi di possibili conseguenze pericolose per la salute fisica e mentale del lavoratore o della lavoratrice interessati e, più in generale, migliorare la qualità,
il clima e la sicurezza dell’ambiente di lavoro.

A tal fine, affidano alla Commissione Paritetica Permanente per le Pari Opportunità
i seguenti compiti:
1) raccolta dei dati relativi all’aspetto qualitativo e quantitativo del fenomeno
del mobbing;
2) individuazione delle possibili cause della problematica, con particolare riferimento alla verifica dell’esistenza di condizioni di lavoro o fattori organizzativi
e gestionali che possano determinare l’insorgenza di situazioni persecutorie
o di violenza morale;
3) formulazione di proposte di azioni positive in ordine alla prevenzione e alla
repressione delle situazioni di criticità, anche al fine di realizzare misure di
tutela del/della dipendente interessato;
4) formulazione di un codice quadro di condotta.

**Dichiarazione a verbale**
In caso di emanazione di un provvedimento legislativo in materia di mobbing, le
Parti si incontreranno per armonizzare le disposizioni di cui al presente articolo con
la nuova disciplina legale.

**Art. 38 – Molestie sessuali**

Le Parti si danno atto che con la presente disciplina, sono recepiti i principi a cui si
ispira il “Codice di condotta relativo ai provvedimenti da adottare nella lotta contro
le molestie sessuali” allegato alla Raccomandazione della Commissione Europea del
27 novembre 1991, come modificato dal Trattato di Amsterdam del 2 ottobre 1997
sulla tutela della dignità delle donne e degli uomini sul lavoro.

Il codice si prefigge l’obiettivo della prevenzione delle molestie a sfondo sessuale sul
luogo di lavoro e, nel caso in cui esse si verifichino, si pone a garanzia di un ricorso
immediato e semplice a procedure adeguate ad affrontare il problema ed a prevenirne il ripetersi.

Le Parti concordano inoltre sull’esigenza primaria di favorire la ricerca di un clima di
lavoro improntato al rispetto ed alla reciproca correttezza.

Le Parti ritengono inaccettabile qualsiasi comportamento a sfondo sessuale e qualsiasi altro comportamento basato sul sesso e lesivo della dignità personale.

Al fine di monitorare il fenomeno e fermo restando il diritto alla privacy, gli organismi paritetici aziendali, ove concordati e costituiti, e territoriali, invieranno i dati
quantitativi e qualitativi delle procedure informali e/o denunce formali e le soluzioni individuate alla commissione paritetica pari opportunità nazionale.

**Definizione**
Per molestie sessuali si intendono comportamenti indesiderati a connotazione sessuale, ovvero altri comportamenti ed espressioni basati sul sesso, che offendano la
dignità degli uomini e delle donne nel luogo di lavoro.

Assumono rilevanza particolarmente grave le molestie sessuali che esplicitamente o
implicitamente siano accompagnate da minacce o ricatti da parte del datore di lavoro
o dei superiori gerarchici in relazione alla costituzione, allo svolgimento, ai percorsi
di carriera ed alla estinzione del rapporto di lavoro.

**Prevenzione**
Le Parti considerano inammissibile ogni atto o comportamento che si configuri
come molestia sessuale e riconoscono il diritto delle lavoratrici e dei lavoratori ad
essere trattati con dignità e ad essere tutelati nella propria libertà personale.

Le aziende adotteranno, d’intesa con le R.S.A./R.S.U., le iniziative utili a prevenire
le problematiche di cui sopra.

Le Parti concordano che le iniziative e gli interventi di cui sopra saranno portate a
conoscenza di tutti i lavoratori/lavoratrici, anche, ad esempio, mediante affissione in
ogni singola unità produttiva ed in luogo accessibile a tutti.

Le Parti affidano ad una apposita commissione paritetica che avrà sede presso l’Ente
Bilaterale Territoriale il compito di ricevere notizie, segnalazioni o denunce di molestie sessuali. Tale commissione, in caso di necessità, potrà avvalersi di professionalità esterne. Ogni lavoratrice/lavoratore potrà ricevere assistenza e consulenza dalla
Commissione.

La Commissione avrà anche il compito di diffondere il codice di condotta e di individuare eventuali specifici percorsi formativi rivolti alle imprese e ai lavoratori.

Confcommercio, FILCAMS, FISASCAT e UILTuCS, chiedono al Governo che tali
programmi di formazione siano considerati azioni positive anche ai fini dell’ammissione ai finanziamenti di art. 44 D.Lgs. n. 198/2006, ed a tale scopo verrà redatto un
avviso comune.

**Qualificazione della formazione**
Le Parti concordano che nei programmi generali di formazione del personale, dovranno essere incluse nozioni generali circa gli orientamenti adottati in merito alla
prevenzione delle molestie sessuali ed alle procedure da seguire qualora la molestia
abbia luogo, nonché in materia di tutela della libertà e dignità della persona al fine di
prevenire il verificarsi di comportamenti configurabili come molestie sessuali.

**Procedura e provvedimenti**

**Dichiarazione Congiunta**
Le Parti convengono di affidare alla Commissione Paritetica Nazionale per le Pari
Opportunità di cui all’art. 16, il compito di individuare, le procedure formali ed informali di accertamento delle molestie sessuali nonché le conseguenti sanzioni.


-----

###### SEZIONE TERZA – COMPOSIZIONE DELLE CONTROVERSIE

**Art. 39 – Procedure**

Ai sensi di quanto previsto dagli artt. 410 e seguenti del codice di procedura civile,
per tutte le controversie individuali singole o plurime relative all’applicazione del
presente contratto e di altri contratti e accordi comunque riguardanti rapporti di
lavoro nelle aziende comprese nella sfera di applicazione del presente contratto, è
previsto il tentativo di conciliazione in sede sindacale secondo le norme e le modalità di cui al presente articolo da esperirsi nella Commissione Paritetica Territoriale di
conciliazione costituita presso l’Ente Bilaterale Territoriale del Terziario.

La Commissione di conciliazione territoriale è composta:
a) per i datori di lavoro, da un rappresentante dell’Associazione o Unione competente per territorio;
b) per i lavoratori, da un rappresentante dell’Organizzazione sindacale locale
firmataria del presente contratto della FILCAMS-CGIL, della FISASCATCISL o della UILTuCS-UIL, cui il lavoratore sia iscritto o abbia conferito
mandato.

La parte interessata alla definizione della controversia è tenuta a richiedere il tentativo di conciliazione tramite l’Organizzazione sindacale alla quale sia iscritta e/o
abbia conferito mandato.

L’Associazione imprenditoriale ovvero l’Organizzazione sindacale dei lavoratori che
rappresenta la parte interessata deve a sua volta denunciare la controversia alla Commissione Paritetica Territoriale di conciliazione per mezzo di lettera raccomandata
A/R, trasmissione a mezzo fax o consegna a mano in duplice copia o altro mezzo
idoneo a certificare la data di ricevimento.

Ricevuta la comunicazione la Commissione Paritetica Territoriale provvederà entro
20 giorni alla convocazione delle parti fissando il giorno e l’ora in cui sarà esperito il
tentativo di conciliazione. Il tentativo di conciliazione deve essere espletato entro il
termine di 60 giorni.

Il suddetto termine di 60 giorni decorre dalla data di ricevimento o di presentazione della richiesta da parte dell’Associazione imprenditoriale o della Organizzazione
Sindacale a cui il lavoratore conferisce mandato.

La Commissione Paritetica Territoriale esperisce il tentativo di conciliazione ai sensi
degli artt. 410, 411 e 412 c.p.c.

Il processo verbale di conciliazione o di mancato accordo viene depositato a cura
della Commissione di conciliazione presso l’Ispettorato Territoriale del Lavoro
competente per territorio e a tal fine deve contenere:
1. il richiamo al contratto o accordo collettivo che disciplina il rapporto di lavoro al quale fa riferimento la controversia conciliata;
2. la presenza dei rappresentanti sindacali le cui firme risultino essere depositate
presso la Direzione Provinciale del Lavoro;
3. la presenza delle parti personalmente o correttamente rappresentate.

Qualora le parti abbiano già trovato la soluzione della controversia tra loro insorta,
possono richiedere, attraverso spontanea comparizione, di conciliare la stessa ai fini
e per gli effetti del combinato disposto degli artt. 2113, comma 4 c.c., 410 e 411 c.p.c.
in sede di Commissione Paritetica Territoriale di conciliazione.

Le decisioni assunte dalla Commissione Paritetica Territoriale di conciliazione non
costituiscono interpretazione autentica del presente contratto, che pertanto resta demandata alla Commissione Paritetica Nazionale di cui all’art. 17.

In caso di richiesta del tentativo di conciliazione per una controversia relativa all’applicazione di una sanzione disciplinare, questa verrà sospesa fino alla conclusione
della procedura.

**Dichiarazione a verbale**
Le Parti convengono che le procedure di cui al presente articolo avranno decorrenza
a far data dall’1.1.2000, fatti salvi gli accordi già in atto in materia.

**Art. 40 – Tentativo di conciliazione**

Il tentativo di conciliazione deve essere espletato entro il termine di giorni 60 dalla
data di ricevimento o di presentazione della richiesta da parte dell’Associazione imprenditoriale o della Organizzazione Sindacale a cui il lavoratore conferisce mandato.

La Commissione Paritetica Territoriale esperisce il tentativo di conciliazione ai sensi
dell’art. 412-ter c.p.c.

Il processo verbale di conciliazione, anche parziale, o di mancato accordo viene depositato a cura della Commissione di conciliazione presso la Ispettorato territoriale
del lavoro competente per territorio, con i contenuti previsti nel precedente art. 39.

In caso di mancata comparizione di una delle parti la Commissione di conciliazione
provvederà a redigere apposito verbale.

Qualora il tentativo di conciliazione abbia esito negativo, le parti, entro i 30 giorni
successivi, potranno adire il collegio arbitrale di cui al successivo art. 42.

**Art. 41 – Commissioni di certificazione**

Le Parti convengono che all’interno degli enti bilaterali territoriali siano costituite
le Commissioni di certificazione abilitate, ai sensi dell’art.76 del D.Lgs. n. 276 del
2003, a svolgere l’attività di certificazione di:

- contratti in cui sia dedotta, direttamente o indirettamente, una prestazione di
lavoro, ivi comprese le clausole compromissorie;

- rinunzie e transazioni di cui all’art. 2113 cod. civ. a conferma della volontà
abdicativa o transattiva delle parti;

La composizione, le procedure e i criteri di funzionamento delle Commissioni di
certificazione sono disciplinate nello schema tipo di Regolamento allegato al presente CCNL.

**Art. 42 – Collegio arbitrale**

Ai sensi dell’art. 412 ter c.p.c., le parti possono accordarsi per la risoluzione della
lite, affidando al Collegio arbitrale di cui al presente articolo il mandato a risolvere
la controversia.

A tal fine, è istituito a cura delle Associazioni Territoriali, aderenti alle organizzazioni
stipulanti, un Collegio di arbitrato che dovrà pronunciarsi sulle istanze previste al
precedente primo comma. Il Collegio di arbitrato competente è quello del luogo
in cui si trova l’azienda o una sua dipendenza alla quale è addetto il lavoratore.

L’istanza della parte sarà presentata, attraverso l’organizzazione cui la parte
stessa aderisce e/o conferisce mandato, alla Segreteria del Collegio di arbitrato e
contemporaneamente all’altra parte. L’istanza sottoscritta dalla parte promotrice
sarà inoltrata, a mezzo raccomandata A/R o raccomandata a mano. L’altra parte
è tenuta a manifestare la propria eventuale adesione al Collegio arbitrale entro
il termine di 15 giorni dal ricevimento dell’istanza, con facoltà di presentare
contestualmente o fino alla prima udienza uno scritto difensivo. Entrambe le
parti possono manifestare la propria volontà di rinunciare alla procedura arbitrale
con dichiarazione scritta da recapitare alla segreteria del Collegio fino al giorno
antecedente alla prima udienza.

Il Collegio è composto da tre membri, uno dei quali designato dalla organizzazione
imprenditoriale della Confcommercio territorialmente competente, un altro
designato dalla organizzazione sindacale territoriale FILCAMS, FISASCAT e
UILTuCS a cui il lavoratore sia iscritto o conferisca mandato, un terzo con funzioni
di Presidente, nominato di comune accordo tra le organizzazioni di rappresentanza
delle parti della controversia.

I due membri designati in rappresentanza di ciascuna delle parti possono
coincidere con coloro che hanno esperito la conciliazione nell’interesse delle
stesse parti.

In caso di mancato accordo sulla designazione del Presidente del Collegio,
quest’ultimo verrà sorteggiato tra i nominativi compresi in una apposita lista
di nomi non superiori a sei, preventivamente concordata o, in mancanza di ciò,
sarà designato, su richiesta di una o di entrambe le organizzazioni predette, dal
Presidente del tribunale competente per territorio.

Il Presidente del Collegio nominato di comune accordo dura in carica un anno ed
è rinnovabile.

Il Presidente del Collegio, ricevuta l’istanza provvede a fissare entro 15 giorni
la data di convocazione del Collegio il quale ha facoltà di procedere ad una fase
istruttoria secondo modalità che potranno prevedere:
a) l’interrogatorio libero delle parti e di eventuali testi;
b) l’autorizzazione al deposito di documenti, memorie e repliche a cura delle
parti o dei procuratori di queste;
c) eventuali ulteriori elementi istruttori.

Il Collegio emetterà il proprio lodo entro 45 giorni dalla data della prima riunione,
dandone tempestiva comunicazione alle parti interessate, salva la facoltà del
Presidente di disporre una proroga fino ad un massimo di ulteriori 15 giorni, in
relazione a necessità inerenti lo svolgimento della procedura.

I compensi per gli arbitri saranno stabiliti in misura fissa. La Segreteria del Collegio
è istituita presso l’Ente Bilaterale.

Le Parti si danno atto che il Collegio arbitrale ha natura irrituale ed è istituito
ai sensi e per gli effetti della Legge 4 novembre 2010 n. 183 e svolge le proprie
funzioni sulla base di apposito Regolamento.

Al lodo arbitrale si applicano le disposizioni contenute nei commi 3 e 4 dell’art
412 c.p.c. relative all’efficacia ed all’impugnabilità del lodo stesso.

Il Collegio Arbitrale, attivato in virtù di clausole compromissorie pattuite ai sensi
art. 43, opererà secondo le modalità di cui all’art. 412 quater c.p.c..

Conseguentemente in tale periodo, al fine di dare piena attuazione alle disposizioni
contenute nell’art. 31, comma 10, della Legge n. 183/2010, le Parti concordano di
avviare specifici approfondimenti per assicurarne la piena operatività.

**Dichiarazione a verbale**
Le Parti convengono che le procedure di cui al presente articolo avranno
decorrenza a far data dalla sottoscrizione del presente accordo di rinnovo, fatti
salvi gli accordi già in atto in materia.

**Art. 43 – Clausola Compromissoria**

Ai sensi dell’art. 31, comma 10, della Legge n. 183/2010, le parti concordano la possibilità di pattuire nell’ambito dei contratti individuali di lavoro clausole compromissorie per la devoluzione in via preventiva al Collegio arbitrale, di cui l’art. 42,
delle possibili controversie derivanti dal rapporto di lavoro, con esclusione dei licenziamenti, degli infortuni e delle malattie professionali, del mobbing, delle molestie
sessuali e degli istituti di cui alla sezione IV, titolo V, capo IX.

La clausola di cui al primo comma non può essere pattuita e sottoscritta prima della
conclusione del periodo di prova, ove previsto, ovvero se non siano trascorsi almeno
30 giorni dalla data di stipulazione del contratto di lavoro, in tutti gli altri casi, nonché dalle lavoratrici dall’inizio del periodo di gravidanza fino al compimento di un
anno di età del bambino .

La clausola compromissoria sarà valida solo se preventivamente certificata.

**Art. 44 – Tentativo di composizione per i licenziamenti individuali**

Nel caso di controversie relative a licenziamenti individuali, di cui alla legge 15 luglio
1966, n.604, alla Legge 20 maggio 1970, n.300, alla Legge 11 maggio 1990, n. 108 e
loro ss.mm.ii. non derivanti da provvedimento disciplinare, si esperiranno i tentativi
di composizione di cui ai precedenti articoli.

