# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----


###### SEZIONE QUARTA – DISCIPLINA DEL RAPPORTO DI

##### LAVORO

###### Titolo V – Svolgimento del rapporto di lavoro


**Capo VIII – Malattie e infortuni**

**Art. 184 – Normativa**

Salvo il caso di giustificato e comprovato impedimento il lavoratore ha l’obbligo di
dare immediata notizia della propria malattia al datore di lavoro e di comunicare il
numero di protocollo identificativo del certificato medico inviato dal proprio medico curante; in caso di mancata comunicazione, trascorso un giorno dall’inizio
dell’assenza, l’assenza stessa sarà considerata ingiustificata, con le conseguenze previste dagli artt. 235 e 238 del presente contratto.

Il lavoratore ha l’obbligo di presentarsi in servizio alla data indicata dal certificato del
medico curante ovvero, laddove siano esperiti i controlli sanitari previsti, alla data
indicata dal certificato del medico di controllo; in caso di mancata presentazione o di ritardo ingiustificato, il rapporto di lavoro si intenderà risolto di pieno diritto con
la corresponsione di quanto previsto agli artt. 248 e 249 del presente contratto.

Nell’ipotesi di continuazione della malattia, salvo il caso di giustificato e comprovato
impedimento, il lavoratore ha l’obbligo di dare immediata notizia della continuazione stessa all’azienda da cui dipende nelle modalità di cui al primo comma; in caso di
mancata comunicazione, trascorso un giorno dall’inizio dell’assenza, l’assenza stessa
sarà considerata ingiustificata con le conseguenze previste dagli artt. 235 e 238 del
presente contratto.

Il lavoratore che presti servizio in aziende addette alla preparazione, manipolazione
e vendita di sostanze alimentari di cui alla Legge 30 aprile 1962, n. 283, ha l’obbligo
in caso di malattia di durata superiore a 5 giorni, di presentare al rientro in servizio al
datore di lavoro il certificato medico dal quale risulti che il lavoratore non presenta
pericolo di contagio dipendente dalla malattia medesima.

Ai sensi dell’art.5 della Legge 20 maggio 1970, n. 300, il datore di lavoro o chi ne fa
le veci ha diritto di far effettuare il controllo delle assenze per infermità di malattia
attraverso i servizi ispettivi degli Istituti competenti nonché dai medici dei Servizi
Sanitari indicati dalla Regione. Il datore di lavoro o chi ne fa le veci ha inoltre la facoltà di far controllare la idoneità fisica del lavoratore da parte di enti pubblici ed istituti
specializzati di diritto pubblico.

**Art. 185 – Obblighi del lavoratore**

Il lavoratore assente per malattia è tenuto a rispettare scrupolosamente le prescrizioni mediche inerenti la permanenza presso il proprio domicilio.

Il lavoratore è altresì tenuto a trovarsi nel proprio domicilio dalle ore 10.00 alle ore
12.00 e dalle ore 17.00 alle ore 19.00, al fine di consentire l’effettuazione delle visite
di controllo, richieste dal datore di lavoro.

Nel caso in cui a livello nazionale o territoriale le visite di controllo siano effettuate
a seguito di un provvedimento amministrativo o su decisione dell’Ente preposto ai
controlli di malattia, in orari diversi da quelli indicati al secondo comma del presente
articolo, questi ultimi saranno adeguati ai nuovi criteri organizzativi.

Salvo i casi di giustificata e comprovata necessità di assentarsi dal domicilio per le
visite, le prestazioni, gli accertamenti specialistici e le visite ambulatoriali di controllo e salvo i casi di forza maggiore, dei quali ultimi il lavoratore ha l’obbligo di
dare immediata notizia all’azienda da cui dipende, il mancato rispetto da parte del
lavoratore dell’obbligo di cui al secondo comma del presente articolo comporta comunque l’applicazione delle sanzioni previste dal quattordicesimo comma dell’art. 5
del D.L. n. 463/83, conv. dalla Legge n. 638/1983, nonché l’obbligo dell’immediato
rientro in azienda.

In caso di mancato rientro, l’assenza sarà considerata ingiustificata, con le conseguenze previste agli artt. 235 e 238, del presente contratto.

**Art. 186 – Periodo di comporto**

Durante la malattia, il lavoratore non in prova ha diritto alla conservazione del posto
per un periodo massimo di 180 giorni in un anno solare, trascorso il quale, perdurando la malattia, il datore di lavoro potrà procedere al licenziamento con la corresponsione di quanto previsto agli artt. 248 e 249, del presente contratto, salvo quanto
disposto dal successivo art. 192.

Il periodo di malattia è considerato utile ai fini del computo delle indennità di preavviso e di licenziamento.

Nei confronti dei lavoratori assunti con contratto a tempo determinato le norme
relative alla conservazione del posto ed al trattamento retributivo di cui al successivo
articolo sono applicabili nei limiti di scadenza del contratto stesso.

**Art. 187 – Trattamento economico di malattia**

Durante il periodo di malattia, previsto dall’articolo precedente, il lavoratore avrà
diritto, alle normali scadenze dei periodi di paga:
a) ad una indennità pari al cinquanta per cento della retribuzione giornaliera per
i giorni di malattia dal quarto al ventesimo e pari a due terzi della retribuzione
stessa per i giorni di malattia dal ventunesimo in poi, posta a carico dell’INPS
ai sensi dell’articolo 74 della legge 23 dicembre 1978, n.833, secondo le modalità stabilite, e anticipata dal datore di lavoro ai sensi dell’art. 1, D.L. n. 663/1979 conv. dalla Legge 29 febbraio 1980, n.33. L’importo anticipato dal
datore di lavoro è posto a conguaglio con i contributi dovuti all’INPS, secondo le modalità di cui agli articoli 1 e 2, D.L. n. 663/1979 conv. dalla Legge 29
febbraio 1980, n.33;
b) ad una integrazione dell’indennità a carico dell’INPS da corrispondersi dal
datore di lavoro, a suo carico, in modo da raggiungere complessivamente le
seguenti misure:
1) 100% (cento per cento) per primi tre giorni (periodo di carenza);
2) 75% (settantacinque per cento) per i giorni dal 4° al 20°;
3) 100% (cento per cento) per i giorni dal 21° in poi della retribuzione
giornaliera netta cui il lavoratore avrebbe avuto diritto in caso di normale svolgimento del rapporto. Per retribuzione giornaliera si intende
la quota giornaliera della retribuzione di fatto di cui all’art.208.

Al fine di prevenire situazioni di abuso, con decorrenza dal 1° aprile 2011, nel corso
di ciascun anno di calendario (1 gennaio – 31 dicembre) e nei limiti di quanto previsto dal primo comma dell’art. 186, l’integrazione di cui al punto 1) della lettera b)
del comma precedente viene corrisposta al 100% per i primi due eventi di malattia,
al 66% per il terzo evento ed al 50% per il quarto evento, mentre cesserà di essere
corrisposta a partire dal quinto evento.

Non sono computabili, ai soli fini dell’applicazione della disciplina prevista al precedente comma, gli eventi morbosi dovuti alle seguenti cause:

- ricovero ospedaliero, day hospital, emodialisi;

- evento di malattia certificato con prognosi iniziale non inferiore a 12 giorni;

- sclerosi multipla o progressiva e le patologie di cui all’art. 192, terzo comma,
documentate da specialisti del servizio sanitario nazionale

- gli eventi morbosi delle lavoratrici verificatisi durante il periodo di gravidanza.

Al fine della percezione delle indennità economiche relative al periodo di malattia il
lavoratore è tenuto – ai sensi dell’art. 2, D.L. n. 663/1979 conv. dalla Legge 29 febbraio 1980, n. 33 – a recapitare o a trasmettere a mezzo raccomandata con avviso di
ricevimento, entro due giorni dal rilascio da parte del medico curante, l’attestazione
sull’inizio e la durata presunta della malattia, nonché i successivi certificati in caso di
ricaduta o continuazione della malattia. Al momento della risoluzione del rapporto,
il datore di lavoro è obbligato a rilasciare una dichiarazione di responsabilità dalla quale risulti il numero di giornate di malattia indennizzate nel periodo, precedente
alla data di risoluzione del rapporto, dell’anno di calendario in corso.

Le indennità a carico del datore di lavoro non sono dovute se l’INPS non corrisponde per qualsiasi motivo l’indennità di cui alla lettera a) del presente articolo; se
l’indennità stessa è corrisposta dall’INPS in misura ridotta, il datore di lavoro non è
tenuto ad integrare la parte di indennità non corrisposta dall’istituto.

Le indennità a carico del datore di lavoro non sono dovute nei casi di cui ai successivi
artt. 189 e 195 né agli apprendisti.

In attuazione dell’art. 20 del D.L. 112/2008, convertito dalla Legge n. 133/2008, le
Parti convengono che i datori di lavoro potranno avvalersi della facoltà di corrispondere direttamente, in sostituzione dell’INPS, il trattamento economico di malattia
nelle misure e con le modalità previste dal presente articolo con conseguente esonero dal versamento del relativo contributo all’INPS.

**Dichiarazione a verbale n. 1**
Le Parti si danno atto che per il computo degli eventi morbosi utile ai fini dell’applicazione del regime di cui al comma 2 del presente articolo, l’ipotesi di continuazione
di malattia e la ricaduta nella stessa malattia sono considerate un unico evento morboso, secondo i criteri amministrativi indicati dall’INPS per l’erogazione dell’indennità a suo carico.

**Dichiarazione a verbale n. 2**
In merito agli esiti derivanti dall’applicazione di quanto previsto dal presente articolo, EBINTER procederà alla realizzazione di un monitoraggio, anche attraverso gli
enti bilaterali territoriali.

**Dichiarazione a verbale n. 3**
Alla materia di cui al presente articolo si applicano, in caso di controversie, le norme
di legge e quelle della sezione terza del CCNL terziario, come modificato dal presente.

**Dichiarazione a verbale n. 4**
Le Parti confermano che la materia disciplinata dal presente articolo potrà essere
oggetto di intese a livello aziendale.

**Art. 188 – Infortunio**

Le aziende sono tenute ad assicurare presso l’INAIL contro gli infortuni sul lavoro
e le malattie professionali il personale dipendente soggetto all’obbligo assicurativo
secondo le vigenti norme legislative e regolamentari.

Il lavoratore deve dare immediata notizia di qualsiasi infortunio, anche di lieve entità, al proprio datore di lavoro; quando il lavoratore abbia trascurato di ottemperare
all’obbligo predetto e il datore di lavoro, non essendo venuto altrimenti a conoscenza
dell’infortunio, non abbia potuto inoltrare la prescritta denuncia all’INAIL, il datore
di lavoro resta esonerato da ogni e qualsiasi responsabilità derivante dal ritardo stesso.

Per la conservazione del posto di lavoro e per la risoluzione del rapporto di lavoro
valgono le stesse norme di cui agli artt. 86, 87 e 186.

**Dichiarazione a verbale**
A decorrere dall’1.1.95 i periodi di comporto per malattia e per infortunio agli effetti
del raggiungimento del termine massimo di conservazione del posto sono distinti ed
hanno la durata di centottanta giorni cadauno.

**Art. 189 – Trattamento economico di infortunio**

Ai sensi dell’art.73, DPR 30 giugno 1965, n. 1124, il datore di lavoro è tenuto a corrispondere un’intera quota giornaliera della retribuzione di fatto di cui all’art. 208 per
la giornata in cui avviene l’infortunio.

A decorrere dal primo giorno successivo a quello dell’infortunio, verrà corrisposta
dal datore di lavoro al lavoratore non apprendista, assente per inabilità temporanea
assoluta derivante da infortunio sul lavoro, una integrazione dell’indennità corrisposta dall’INAIL fino a raggiungere complessivamente le seguenti misure:
1) 60% (sessanta per cento) per i primi tre giorni (periodo di carenza);
2) 90% (novanta per cento), per i giorni dal 5° al 20°;
3) 100% (cento per cento) per i giorni dal 21° in poi della retribuzione giornaliera netta cui il lavoratore avrebbe avuto diritto in caso di normale svolgimento
del rapporto. Per retribuzione giornaliera si intende la quota giornaliera della
retribuzione di fatto di cui all’art. 208.

Per il periodo successivo al 180° giorno resta esclusa la maturazione della retribuzione e di tutti gli istituti contrattuali e di legge, ivi compresa l’anzianità di servizio.

In caso di prosecuzione del rapporto il periodo stesso è considerato utile ai fini
dell’anzianità di servizio.

Per gli apprendisti le misure previste dai punti 2) e 3) del precedente comma sono
fissate rispettivamente nell’80% e nel 90%.

L’indennità a carico del datore di lavoro non è dovuta se l’INAIL non corrisponde
per qualsiasi motivo l’indennità prevista dalla legge.

**Dichiarazione a verbale**
Il sistema di computo delle integrazioni a carico del datore di lavoro decorre dal 1°
aprile 1987.

**Art. 190 – Quota giornaliera per malattia e infortunio**

Durante i periodi di malattia ed infortunio la quota giornaliera della retribuzione di
fatto di cui all’art. 208 stante la sua natura integrativa, si ottiene applicando i criteri
adottati dall’INPS e dall’INAIL.

**Art. 191 – Festività**

Ai sensi della Legge 31 marzo 1954, n. 90, per le festività cadenti nel periodo di
malattia o infortunio, il lavoratore ha diritto ad un’indennità integrativa di quella a
carico rispettivamente dell’INPS e dell’INAIL, da corrispondersi a carico del datore
di lavoro, in modo da raggiungere complessivamente il 100% (cento per cento) della
retribuzione di fatto di cui all’art. 208.


**Art. 192 – Aspettativa non retribuita per malattia**

Nei confronti dei lavoratori ammalati la conservazione del posto, fissata nel periodo
massimo di giorni 180 dall’art. 186 del presente contratto, sarà prolungata, a richiesta
del lavoratore, per un ulteriore periodo di aspettativa non retribuita e non superiore
a 120 giorni alla condizione che siano esibiti dal lavoratore regolari certificati medici.

I lavoratori che intendano beneficiare del periodo di aspettativa di cui al precedente
comma dovranno presentare richiesta a mezzo raccomandata A.R. prima della scadenza del 180° giorno di assenza per malattia e firmare espressa accettazione della
suddetta condizione.

A fronte del protrarsi dell’assenza a causa di una patologia grave e continuativa che
comporti terapie salvavita periodicamente documentata da specialisti del Servizio
Sanitario Nazionale, il lavoratore potrà fruire, previa richiesta scritta, di un ulteriore
periodo di aspettativa fino a guarigione clinica e comunque di durata non superiore
a 12 mesi.

Il datore di lavoro darà riscontro alla richiesta di cui al precedente comma, comunicando per iscritto la scadenza del periodo di aspettativa.

Al termine del periodo di aspettativa il datore di lavoro potrà procedere al licenziamento ai sensi del precedente art. 186; il periodo stesso è considerato utile ai fini
dell’anzianità di servizio in caso di prosecuzione del rapporto.

**Art. 193 – Periodi di aspettativa indennizzati**

Fermo restando quanto previsto nel precedente art. 192, per i lavoratori affetti da patologie gravi di cui al comma 3 del precedente articolo, i primi 60 giorni del periodo
di cui al comma 1 del medesimo art. 192 saranno indennizzati nella misura prevista
al n. 3 lett. B dell’art. 187.

**Art. 194 – Aspettativa non retribuita per infortunio**

Nei confronti dei lavoratori infortunati sul lavoro, assenti per invalidità temporanea
assoluta, la conservazione del posto oltre il periodo massimo di 180 giorni fissato dagli artt. 186 e 188, sarà prolungata, a richiesta del lavoratore, per un periodo di
aspettativa non retribuita, per tutta la durata dell’infortunio.

L’aspettativa spetta fino alla cessazione della corresponsione dell’indennità di inabilità temporanea da parte dell’INAIL, a condizione che siano esibiti regolari certificati medici ed idonea documentazione comprovante il permanere dello stato di
inabilità temporanea assoluta.

I lavoratori che intendano beneficiare del periodo di aspettativa di cui ai precedenti
commi dovranno presentare richiesta a mezzo raccomandata A.R. prima della scadenza del 180° giorno di assenza per infortunio e firmare espressa accettazione della
suddetta condizione.

Il datore di lavoro darà riscontro alla richiesta di cui al precedente comma.

Al termine del periodo di aspettativa di cui al presente articolo, perdurando l’assenza, il datore di lavoro potrà procedere alla risoluzione del rapporto ai sensi del
precedente art. 186; il periodo stesso è considerato utile ai soli fini dell’anzianità di
servizio in caso di prosecuzione del rapporto limitatamente ai primi 120 giorni del
periodo di aspettativa.

**Art. 195 – Tubercolosi**

I lavoratori affetti da tubercolosi, che siano ricoverati in Istituti Sanitari o Case di Cura a
carico dell’assicurazione obbligatoria TBC o dello Stato, delle Provincie e dei Comuni,
o a proprie spese, hanno diritto alla conservazione del posto fino a 18 mesi dalla data
di sospensione del lavoro a causa della malattia tubercolare; nel caso di dimissione per
dichiarata guarigione, prima della scadenza di quattordici mesi dalla data di sospensione
predetta, il diritto alla conservazione del posto sussiste fino a quattro mesi successivi alla
dimissione stessa.

Per le aziende che impiegano più di 15 dipendenti l’obbligo di conservazione del posto
sussiste in ogni caso fino a sei mesi dopo la data di dimissione dal luogo di cura per avvenuta stabilizzazione, ai sensi dell’art. 9, Legge 14 dicembre 1970, n. 1088.

Il diritto alla conservazione del posto cessa comunque ove sia dichiarata l’inidoneità fisica permanente al posto occupato prima della malattia; in caso di contestazione in merito
all’idoneità stessa decidono le autorità sanitarie competenti tanto nei casi di ricovero in
luogo di cura quanto negli altri casi, al lavoratore affetto da malattia tubercolare sarà riconosciuto nell’anzianità di servizio un periodo massimo di 180 giorni.

**Art. 196 – Rinvio alle leggi**

Per quanto non previsto dal presente contratto in materia di malattia e infortuni valgono le norme di legge e regolamentari vigenti.

Restano ferme le norme previste dagli ordinamenti speciali regionali.
