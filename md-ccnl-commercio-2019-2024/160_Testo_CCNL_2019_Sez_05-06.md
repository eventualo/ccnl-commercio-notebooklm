# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----


###### SEZIONE QUINTA – CONTRIBUTI DI ASSISTENZA CONTRATTUALE

**Art. 257 – Contributi di assistenza contrattuale (adesione contrattuale)**

Le Parti considerano il presente contratto collettivo uno strumento di tutela per tutti
i datori di lavoro, che adottano esplicitamente o recepiscono implicitamente il presente CCNL mediante la sua applicazione, e per i rispettivi lavoratori, non solo ai fini
dell’adeguatezza del complessivo trattamento economico-normativo, ma anche ai
fini della realizzazione della funzione contrattuale, anche delegata dalla legislazione
vigente, nonché del beneficio delle agevolazioni contrattuali e legislative.

Pertanto, per la definizione del presente CCNL ed il suo aggiornamento e per la
pratica realizzazione di quanto previsto nello stesso dalle parti contraenti, nonché
per assicurare le funzioni di tutela e di assistenza delle proprie strutture sindacali,
anche territoriali, al servizio dei lavoratori e dei datori di lavoro Confcommercio,
FILCAMS-CGIL, FISASCAT-CISL e UILTuCS-UIL, procederanno alla riscossione di contributi di assistenza contrattuale per il tramite di un Istituto previdenziale o
assistenziale ai sensi della Legge 4 giugno 1973, n. 311.

Le Parti concordano che quanto previsto dal presente articolo costituisce parte integrante delle disposizioni volte a disciplinare il trattamento economico-normativo
del presente CCNL, in quanto finalizzate alla revisione e manutenzione di tutti gli
istituti che si applicano ai singoli rapporti di lavoro.

Anche al fine di assicurare parità di condizioni tra le imprese, sono tenuti alla corresponsione dei contributi di cui al precedente capoverso tutti i datori di lavoro, che
applicano ai sensi del primo comma del presente articolo il presente CCNL, i rispettivi dipendenti.

Le misure contributive annuali e le relative norme di esazione formeranno oggetto
di appositi accordi e regolamenti da stipularsi tra le parti con l’Istituto previdenziale
o assistenziale prescelto.

Le norme di cui ai precedenti capoversi fanno parte integrante del presente contratto.

I datori di lavoro porteranno espressamente a conoscenza dei loro dipendenti il contenuto del presente articolo.


-----


###### SEZIONE SESTA – DECORRENZA E DURATA

**Art. 258 – Condizioni di concorrenza**

Le Parti, riconoscendosi nelle previsioni dell’Accordo Interconfederale sulla Rappresentanza del 26 novembre 2015 e in coerenza con quanto definito con l’accordo
interconfederale per un nuovo sistema di relazioni sindacali e modello contrattuale
del 24 novembre 2016, confermano la volontà di arginare fenomeni di dumping, soprattutto retributivo, e di garantire normali condizioni di concorrenza tra le imprese.

In tale ottica le Parti condividono che gli aumenti contrattuali definiti dal CCNL
Terziario, Distribuzione e Servizi in quanto Contratto Nazionale maggiormente applicato nell’ambito dell’intero settore terziario (secondo i dati dei codici contratto
INPS ed i dati delle iscrizioni ai Fondi nazionali di Assistenza sanitaria Integrativa
costituiti dalle parti) sottoscritto tra le parti stesse, debbano costituire una previsione non diversificabile in altri accordi collettivi di pari livello nazionale.

La violazione della previsione di cui al capoverso precedente attraverso minori previsioni a valenza economica, contenuta in contratti collettivi nazionali di lavoro sottoscritti dalle parti firmatarie del suddetto contratto nazionale, che insistano sulla sfera
di applicazione dello stesso, verrà automaticamente recepita nel suddetto CCNL.

Tale recepimento comporta l’interruzione delle obbligazioni retributive rimanenti
in caso di maturazione parziale delle stesse fino al riallineamento ai suddetti valori.

Per quanto attiene altre misure a valenza economica esse dovranno essere comunque complessivamente equivalenti.



**Art. 259 – Decorrenza e durata**

Le Parti, alla luce del principio di ultravigenza condiviso nei precedenti rinnovi e
preso atto che il precedente contratto cessa la sua vigenza in data 31/3/2015, concordano che il presente contratto decorre dal 1/4/2015 e avrà vigore fino a tutto il
31/12/2019. (Con accordo del 13 maggio 2019 le Parti hanno stabilito che: “la scadenza del CCNL TDS del 30 marzo 2015 è prolungata al 31 dicembre 2019, ferme restando le disdette già inviate in conformità con il secondo comma dell’art. 236 del CCNL, che produrranno i propri effetti successivamente alla suddetta scadenza; la traduzione operativa dell’accordo del 26 settembre 2017 costituirà oggetto di valutazione negoziale in occasione del rinnovo del CCNL Terziario 30 marzo 2015”.)

Il contratto si intenderà rinnovato secondo la durata di cui al primo comma se non
disdetto, tre mesi prima della scadenza, con raccomandata a.r. In caso di disdetta il
presente contratto resterà in vigore fino a che non sia stato sostituito dal successivo
contratto nazionale.

Salve le decorrenze particolari previste per singoli istituti, le modifiche apportate
con gli accordi di rinnovo del 2011 e del 2015, nonché degli ulteriori accordi intervenuti in data successiva, decorrono dalla data di sottoscrizione degli stessi.

