# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----

### APPENDICE

-----


#### 1. ACCORDO INTERCONFEDERALE PER LA COSTITUZIONE DELLE RAPPRESENTANZE SINDACALI UNITARIE 27 LUGLIO 1994

**Premessa**

Il presente Accordo assume la disciplina generale in materia di Rappresentanze Sindacali Unitarie, contenuta nel Protocollo stipulato fra Governo e parti sociali il 23
luglio 1993.

Esso soddisfa l’esigenza di darsi un quadro di regole certe ed esigibili cui tutti, in
una situazione di “pluralismo” sindacale quale l’attuale, devono riferirsi, in ordine alla elezione delle Rappresentanze Sindacali Unitarie ed alla legittimazione a
concludere contratti collettivi in rappresentanza di tutte le aziende ed i lavoratori
interessati.

L’andamento occupazionale nel terziario privato e la diffusione dell’occupazione richiedono una svolta culturale, contrattuale ed organizzativa necessaria per far fronte
alle nuove problematiche che si pongono.

In questa stessa ottica le parti si adopereranno per disciplinare, in occasione del prossimo rinnovo dei contratti collettivi nazionali, l’adozione di meccanismi preventivi
di conciliazione capaci di agevolare la soluzione delle controversie concernenti l’interpretazione, l’applicazione ed il rinnovo degli accordi collettivi.

**Art. 1**

Il presente accordo vale quale disciplina generale in materia di rappresentanze sindacali unitarie, per effetto di quanto previsto dal Protocollo sottoscritto il 23 luglio
1993 tra il Governo e le parti sociali.



##### Parte Prima
##### Costituzione delle rappresentanze sindacali unitarie (R.S.U.)

**Art. 2 – Ambito ed iniziativa per la costituzione**

Nelle unità produttive nelle quali l’azienda occupi più di 15 dipendenti, puo’ darsi
luogo alla costituzione delle rappresentanze sindacali unitarie, sulla base di liste presentate ad iniziativa delle organizzazioni sindacali firmatarie del Protocollo 23 luglio
1993, nonché del presente accordo e del CCNL applicato.

Hanno altresì potere d’iniziativa a presentare liste le associazioni, diverse dalle organizzazioni sindacali suddette, purché formalmente costituite in sindacato con un
proprio statuto ed atto costitutivo, ed a condizione che: a) raccolgano il 5% delle
firme sul totale dei lavoratori aventi diritto al voto; b) accettino espressamente e formalmente il contenuto del presente accordo.

**Art. 3 – Designazione liste**

FILCAMS, FISASCAT E UILTUCS si impegnano, senza alcuna eccezione, a presentare sotto la propria sigla una sola lista elettorale nella quale ciascuna organizzazione sindacale totalmente si riconosce. Nel caso che lavoratori aderenti a una confederazione si presentino alle elezioni sotto altra sigla, la struttura della federazione
interessata ne sconfesserà ogni appartenenza.

**Art. 4 - Composizione delle R.S.U.**

Alla costituzione delle rappresentanze sindacali unitarie si procede per due terzi dei
seggi mediante elezione a scrutinio segreto, da parte di tutti i lavoratori aventi diritto
al voto tra liste concorrenti alla competizione elettorale.

La parte riferita al rimanente terzo viene assegnata alle liste presentate dalle organizzazioni sindacali firmatarie dei CCNL applicati, ed alla sua copertura si procede in
proporzione ai voti ricevuti nei due terzi.



**Art. 5 – Attribuzione dei seggi**

Ai fini dell’elezione dei due terzi dei componenti della R.S.U., il numero dei seggi
sarà ripartito - secondo il criterio proporzionale puro - in relazione ai voti conseguiti
dalle liste concorrenti.

La quota del residuo terzo dei seggi sarà attribuita in base al criterio di composizione
della R.S.U. previsto dall’art. 4, 2° comma, del presente accordo.

Qualora due o più liste ottengano lo stesso numero di preferenze e, attraverso il sistema di calcolo non sia possibile attribuire il seggio o i seggi, si procederà al ballottaggio con nuova votazione nel collegio elettorale e risulterà attribuito il/i seggio/i
alla/e lista/e che avrà/avranno ottenuto il maggior numero di voti in base al criterio
di cui al primo comma.

Qualora due o più candidati della stessa lista ottengano lo stesso numero di voti di
preferenza, la designazione sarà data al candidato che abbia maggiore anzianità di
iscrizione al sindacato presso l’azienda.

Ove una delle tre federazioni confederali che abbia partecipato alla competizione
elettorale non abbia un proprio rappresentante nella R.S.U., alla stessa è riconosciuto il diritto di partecipare all’attività sindacale aziendale con propri dirigenti esterni;
possibilità comunque riconosciuta ad ogni Organizzazione Sindacale firmataria del
CCNL applicato e che abbia propri esponenti in seno alle R.S.U..

**Art. 6 – Composizione delle liste**

Le federazioni FILCAMS, FISASCAT e UILTUCS saranno impegnate, compatibilmente con le peculiari caratteristiche dei settori interessati, a garantire l’adeguamento della rappresentanza ai mutamenti tecnico-organizzativi e socio-professionali nei
collegi elettorali.

Nella composizione delle liste sarà perseguita un’adeguata rappresentanza di genere,
attraverso una coerente applicazione delle norme antidiscriminatorie.

Nella definizione dei collegi elettorali, al fine della distribuzione dei seggi, le Organizzazioni Sindacali terranno conto delle categorie degli operai, impiegati e quadri di cui all’art. 2095 c.c., nei casi di incidenza significativa delle stesse nella base
occupazionale dell’unità produttiva, per garantire un’adeguata composizione della
rappresentanza.

**Art. 7 – Numero dei componenti R.S.U.**

Fermo restando quanto previsto dal Protocollo del 23 luglio 1993, sotto il titolo rappresentanze sindacali, al punto b) (vincolo della parità di costi per le aziende), il
numero dei componenti delle R.S.U. sarà così determinato:
a) 3 componenti per la R.S.U. costituita nelle unità produttive che occupano
fino a 200 dipendenti;
b) 3 componenti ogni 300 o frazione di 300 dipendenti nelle unità produttive
che occupano fino a 3000 dipendenti;
c) 3 componenti ogni 500 o frazione di 500 dipendenti nelle unità produttive di
maggiori dimensioni, in aggiunta al numero di cui alla precedente lettera b).

In fase di prima applicazione e comunque per un periodo non superiore alla vigenza
del presente accordo, il numero dei componenti le R.S.U. sarà determinato a titolo
sperimentale nel seguente modo:

a) 3 rappresentanti nelle unità produttive che occupano da 16 a 50 dipendenti;
b) 4 rappresentanti nelle unità produttive che occupano da 51 a 90 dipendenti;
c) 6 rappresentanti nelle unità produttive che occupano da 91 a 120 dipendenti;
d) 8 rappresentanti nelle unità produttive che occupano da 121 a 200 dipendenti;
e) 9 rappresentanti nelle unità produttive che occupano da 201 a 300 dipendenti;
f) 11 rappresentanti nelle unità produttive che occupano da 301 a 600 dipendenti;
g) 13 rappresentanti nelle unità produttive che occupano da 601 a 900 dipendenti;
h) 15 rappresentanti nelle unità produttive che occupano da 901 a 1200 dipendenti.

Nelle unità produttive che occupano più di 1200 dipendenti la R.S. U. è incrementata di 2 rappresentanti ulteriori ogni 1000 dipendenti.

Le parti si incontreranno alla scadenza del presente accordo per verificare l’opportunità della riconferma della fase sperimentale di cui al secondo comma.

**Art. 7 – Bis**

Fermo restando quanto previsto dal successivo art. 8 e ai sensi dell’art. 23 della legge
20 maggio 1970, n. 300, i componenti delle R.S.U. hanno diritto, per l’espletamento
del loro mandato, a permessi retribuiti.

Il diritto riconosciuto al comma precedente spetta almeno a:
a) 3 componenti per la R.S. U. costituita nelle unità produttive che occupano
fino a 200 dipendenti,
b) 3 componenti ogni 300 o frazione di 300 dipendenti nelle unità produttive
che occupano fino a 3000 dipendenti,
c) 3 componenti ogni 500 ofrazione di 500 dipendenti nelle unità produttive di
maggiori dimensioni, in aggiunta al numero di cui alla precedente lettera b), salvo clausole più favorevoli dei contratti collettivi, eventualmente stipulati in epoca
successiva all’entrata in vigore del presente accordo.

In ciascuna unità produttiva non possono essere superati i limiti previsti dal precedente comma per il contemporaneo esercizio del diritto ai permessi, per l’espletamento del mandato.

**Art. 8 – Diritti, tutele, permessi sindacali e modalità di esercizio**

I componenti delle R.S.U. subentrano ai dirigenti delle R.S.A. e dei Cd.A., laddove
previsti dai contratti collettivi, nella titolarità dei poteri e nell’esercizio dei diritti,
permessi e tutele già loro spettanti per effetto delle disposizioni di cui al titolo III
della legge 300/70.

Sono fatte salve le condizioni di miglior favore eventualmente già previste nei confronti delle Organizzazioni Sindacali dai CCNL (o accordi collettivi di diverso livello) in materia di diritti, permessi e libertà sindacali.

Il monte ore delle assemblee va inteso come possibile utilizzo a livello esclusivamente di singola unità produttiva e quindi non cumulabile tra diverse unità produttive di
una stessa azienda.

FILCAMS - FISASCAT e UILTUCS convengono di valutare periodicamente l’andamento e l’uso del monte ore.

Nelle unità produttive con più di 15 dipendenti in cui è costituita la R.S.U. il monte
ore per le assemblee dei lavoratori viene cosi’ ripartito: il 70% a disposizione delle
R.S.U., il restante 30% sarà utilizzato pariteticamente da FILCAMS, FISASCAT e
UILTUCS tramite la R.S.U..

**Art. 9 – Compiti e funzioni**

FILCAMS, FISASCAT, UILTUCS esercitano il loro potere contrattuale secondo le
competenze e le prerogative che sono loro proprie, ferma restando la verifica del
consenso da parte dei soggetti di volta in volta interessati all’ambito contrattuale oggetto del confronto con le controparti. Le R.S.U. aziendali, rappresentative dei lavoratori in quanto legittimate dal loro voto e in quanto espressione dell’articolazione
organizzativa dei sindacati categoriali e delle confederazioni svolgono, unitamente
alle federazioni FILCAMS, FISASCAT, UILTUCS, le attività negoziali per le materie proprie del livello aziendale, secondo le modalità definite nei CCNL nonche’
in attuazione delle politiche confederali delle OO.SS. di categoria. Poiche’ esistono
interdipendenze oggettive sui diversi contenuti della contrattazione ai vari livelli,
l’attività sindacale affidata alla rappresentanza aziendale presuppone percio’ il coordinamento con i livelli esterni della organizzazione sindacale.

**Art. 10 – Durata e sostituzione nell’incarico**

I componenti della R.S.U. restano in carica 36 mesi e possono essere rieletti nelle
successive elezioni.

La R.S.U. uscente, provvederà ad indire le elezioni, mediante comunicazione da affiggere negli appositi spazi riservati all’attività sindacale che l’azienda metterà a disposizione della R.S.U. e da inviare alla direzione aziendale.

Le elezioni di rinnovo dovranno avvenire entro i 30 giorni precedenti la data di scadenza di 36 mesi.

In caso di mancato rinnovo alla scadenza prevista, le strutture unitarie di categoria
di grado superiore a quello territoriale interessato intervengono per promuovere il
rinnovo stesso. Entro un periodo di 30 giorni dalla scadenza dei 36 mesi si indicono
le elezioni per il rinnovo delle R.S.U. sulla base delle modalità stabilite dal presente
accordo e delle relative norme attuative precedentemente utilizzate.

Trascorso tale termine la R. S. U. si considera automaticamente decaduta.

In caso di dimissioni di un componente la R. S.U., lo stesso sarà sostituito dal primo
dei non eletti appartenente alla medesima lista.

Le dimissioni dei componenti le R.S.U. non possono concernere un numero superiore al 50% degli stessi, pena la decadenza delle R.S.U., con conseguente obbligo di
procedere al suo rinnovo, secondo le modalità previste dal presente accordo.

**Art. 11 – Revoca delle R.S.U.**

A maggioranza assoluta (50% + 1) del collegio elettorale i lavoratori possono revocare il mandato a componenti o alla totalità delle R.S.U.. La revoca deve essere
formalizzata con voto a scrutinio segreto in assemblea, ove partecipino almeno i due
terzi dei lavoratori del collegio interessato. La convocazione dell’assemblea del collegio nei limiti del monte ore previsto dai CCNL deve essere richiesta da non meno
di 1/3 dei lavoratori componenti il medesimo collegio.

**Art. 12 – Clausola di salvaguardia**

Le Organizzazioni Sindacali dotate dei requisiti di cui all’art. 19, legge 20 maggio
1970, n. 300, che siano firmatarie del presente accordo o che, comunque, aderiscano alla disciplina in esso contenuta, partecipando alla procedura di elezione delle
R.S.U., rinunciano formalmente ed espressamente a costituire R.S.A. e/o Cd.A. ai
sensi della norma sopra citata e dichiarano automaticamente decadute le R.S.A. e/o
i C.d.A, precedentemente costituiti, al momento della costituzione della R.S.U..


##### Parte Seconda
##### Disciplina della elezione della R.S.U.

**Art. 1 – Validità delle elezioni - Quorum**

Le Organizzazioni Sindacali FILCAMS, FISASCAT e UILTUCS stipulanti il presente accordo si impegnano, entro i tre mesi successivi alla stipula dello stesso, a
comunicarsi vicendevolmente le nomine delle R.S.A. ed a favorire la più ampia partecipazione dei lavoratori alle prime elezioni per le R.S.U. mediante una adeguata
campagna di informazione.

Per la validità delle elezioni è necessario che abbiano preso parte alla votazione il
50% + 1 degli aventi diritto al voto.

Nei casi in cui detto quorum non sia stato raggiunto, la Commissione elettorale e
le Organizzazioni Sindacali assumeranno ogni determinazione in ordine alla validità della consultazione in relazione alla situazione venutasi a determinare nell’unità
produttiva.

**Art. 2 – Elettorato attivo e passivo**

Hanno diritto di votare tutti gli operai, gli impiegati ed i quadri non in prova, in forza
all’unità produttiva alla data delle elezioni.

Ferma restando l’eleggibilità degli operai, degli impiegati e dei quadri non in prova
in forza all’unità produttiva possono essere candidati nelle liste elettorali anche i lavoratori non a tempo indeterminato il cui contratto di assunzione consente, alla data
delle elezioni, una durata residua del rapporto di lavoro non inferiore a 6 mesi.

I CCNL dei settori regoleranno limiti ed esercizio del diritto di elettorato passivo
di particolari fattispecie di lavoratori non a tempo indeterminato (es. lavoratori
stagionali).

Non possono essere candidati coloro che abbiano presentato la lista ed i membri del
Comitato elettorale.


**Art. 3 – Presentazione delle liste**

Le Organizzazioni Sindacali che intendono concorrere alle elezioni, purchè in possesso dei requisiti richiesti dal presente accordo all’art. 2, Prima Parte, devono presentare le liste dei candidati al Comitato elettorale, almeno dieci giorni prima della
data fissata per le elezioni.

Il Comitato elettorale avrà cura di portare a conoscenza dei lavoratori le liste dei candidati mediante affissione negli appositi spazi riservati all’attività sindacale.

**Art. 4 – Comitato elettorale**

Al fine di assicurare un ordinato e corretto svolgimento della consultazione, nelle
singole unità produttive viene costituito un Comitato elettorale. Per la composizione dello stesso ogni organizzazione abilitata alla presentazione di liste potrà designare un lavoratore dipendente dall’unità produttiva, non candidato.

**Art. 5 – Compiti del Comitato elettorale**

Il Comitato elettorale ha il compito di:
a) ricevere la presentazione delle liste;
b) immediatamente dopo la sua completa costituzione, deliberare su ogni contestazione relativa alla rispondenza delle liste ai requisiti previsti dal presente
accordo;
c) verificare la valida presentazione delle liste;
d) costituire i seggi elettorali, presiedendo alle operazioni di voto che dovranno
svolgersi senza pregiudizio del normale svolgimento dell’attività aziendale;
e) assicurare la correttezza delle operazioni di scrutinio dei voti;
f) esaminare e decidere su eventuali ricorsi proposti nei termini di cui al presente accordo;
g) proclamare i risultati delle elezioni comunicando gli stessi a tutti i soggetti
interessati, ivi comprese le associazioni sindacali presentatrici di liste.


**Art. 6 – Scrutatori**

È in facoltà dei presentatori di ciascuna lista di designare uno scrutatore per ciascun
seggio elettorale scelto fra i lavoratori elettori non candidati. La designazione degli
scrutatori deve essere effettata non oltre le 24 ore che precedono l’inizio delle votazioni.

**Art. 7 – Segretezza del voto**

Nelle elezioni il voto è segreto e diretto e non può essere espresso per lettera né per
interposta persona.

**Art. 8 – Schede elettorali**

La votazione ha luogo a mezzo di scheda unica, comprendente tutte le liste disposte
in ordine di presentazione e con la stessa evidenza. In caso di contemporaneità della
presentazione l’ordine di precedenza sarà estratto a sorte. Le schede devono essere
firmate da almeno due componenti del seggio; la loro presentazione e la votazione
devono avvenire in modo da garantire la segretezza e la regolarità del voto. La scheda deve essere consegnata a ciascun elettore all’atto della votazione dal Presidente
del seggio. Il voto di lista sarà espresso mediante crocetta tracciata sull’intestazione
della lista. Il voto è nullo se la scheda non è quella predisposta o se presenta tracce di
scrittura o analoghi segni di individuazione.

**Art. 9 – Preferenze**

L’elettore puo’ manifestare la preferenza solo per un candidato della lista da lui votata. Il voto preferenziale sarà espresso dall’elettore mediante una crocetta apposta
a fianco del nome del candidato preferito, ovvero scrivendo il nome del candidato

preferito nell’apposito spazio della scheda. L’indicazione di più preferenze date alla
stessa lista vale unicamente come votazione della lista, anche se non sia stato espresso il voto della lista. Il voto apposto a più di una lista, o l’indicazione di più preferenze date a liste differenti, rende nulla la scheda. Nel caso di voto apposto ad una lista e
di preferenze date a candidati di liste differenti si considera valido solamente il voto
di lista e nulli i voti di preferenza.


**Art. 10 – Modalità della votazione**

Il luogo e il calendario di votazione saranno stabiliti dal Comitato elettorale, previo
accordo con la direzione aziendale in modo tale da permettere a tutti gli aventi diritto l’esercizio del voto, assicurando il normale svolgimento dell’attività aziendale.
Qualora l’ubicazione degli impianti e il numero dei votanti lo dovessero richiedere,
potranno essere stabiliti più luoghi di votazione, evitando peraltro eccessivi frazionamenti anche per conservare, sotto ogni aspetto, la segretezza del voto. Nelle aziende con più unità produttive le votazioni avranno luogo di norma contestualmente.
Luogo e calendario di votazione dovranno essere portati a conoscenza di tutti i lavoratori, mediante comunicazione nell’albo esistente presso le aziende, almeno otto
giorni prima del giorno fissato per le votazioni.

**Art. 11 – Composizione del seggio elettorale**

Il seggio è composto dagli scrutatori di cui all’art. 6 e da un Presidente, nominato dal
Comitato elettorale.

**Art. 12 – Attrezzatura del seggio elettorale**

A cura del Comitato elettorale ogni seggio sarà munito di un’urna elettorale, idonea
ad una regolare votazione, chiusa e sigillata sino all’apertura ufficiale della stessa per
l’inizio dello scrutinio. Il seggio deve inoltre poter disporre di un elenco completo
degli elettori aventi diritto al voto presso di esso.

**Art. 13 – Riconoscimento degli elettori**

Gli elettori, per essere ammessi al voto, dovranno esibire al Presidente del seggio un
documento di riconoscimento personale. In mancanza di documento personale essi
dovranno essere riconosciuti da almeno due degli scrutatori del seggio; di tale circostanza deve essere dato atto nel verbale concernente le operazioni elettorali.

**Art. 14 – Compiti del Presidente**

Il Presidente farà apporre all’elettore, nell’elenco dei votanti, la firma accanto al suo
nominativo.


**Art. 15 – Operazioni di scrutinio**

Le operazioni di scrutinio avranno inizio subito dopo la chiusura delle operazioni
elettorali di tutti i seggi dell’unità produttiva. Al termine dello scrutinio, a cura del
Presidente di seggio, il verbale dello scrutinio, su cui dovrà essere dato atto anche
delle eventuali contestazioni, verrà consegnato - unitamente al materiale della votazione (schede, elenchi, ecc ... ) - al Comitato elettorale che, in caso di più seggi,
procederà alle operazioni riepilogative di calcolo dandone atto nel proprio verbale.

Il Comitato elettorale al termine delle operazioni di cui al comma precedente provvederà a sigillare in un unico plico tutto il materiale (esclusi i verbali) trasmesso dai
seggi; il plico sigillato, dopo la definitiva convalida delle R.S.U., sarà conservato secondo accordi tra il Comitato elettorale e la direzione aziendale in modo da garantirne l’integrità e cio’ almeno per tre mesi. Successivamente sarà distrutto alla presenza
di un delegato del Comitato elettorale e di un delegato della direzione.

**Art. 16 – Ricorsi al Comitato elettorale**

Il Comitato elettorale, sulla base dei risultati di scrutinio, procede alla assegnazione
dei seggi e alla redazione di un verbale sulle operazioni elettorali, che deve essere
sottoscritto da tutti i componenti del Comitato stesso.

Trascorsi 5 giorni dalla affissione dei risultati degli scrutini senza che siano stati presentati ricorsi da parte dei soggetti interessati, si intende confermata l’assegnazione
dei seggi di cui al primo comma ed il Comitato ne dà atto nel verbale di cui sopra.

Ove invece siano stati presentati ricorsi nei termini suddetti, il Comitato elettorale
deve provvedere al loro esame entro 48 ore, inserendo nel verbale suddetto la conclusione alla quale è pervenuto.

Copia di tale verbale e dei verbali di seggio dovrà essere notificata a ciascun rappresentante delle associazioni sindacali che abbiano presentato liste elettorali, entro 48
ore dal compimento delle operazioni di cui al comma precedente e notificata, a mezzo raccomandata con ricevuta, nel termine stesso sempre a cura del Comitato elettorale, alla associazione imprenditoriale territoriale, che a sua volta, ne darà pronta
comunicazione all’azienda.


**Art. 17 – Comitato dei garanti**

Contro le decisioni del Comitato elettorale è ammesso ricorso entro 10 giorni ad
apposito Comitato dei garanti. Tale Comitato è composto, a livello provinciale, da
un membro designato da ciascuna delle OO.SS. presentatrici delle liste, interessate
al ricorso, da un rappresentante dell’associazione imprenditoriale locale di appartenenza, ed è presieduto dal direttore dell’UPLMO o da un suo delegato.

Il Comitato si pronuncerà entro il termine perentorio di 10 giorni.

**Art. 18 – Comunicazione della nomina dei componenti della R.S.U.**

La nomina, a seguito di elezione di componenti della R.S.U., una volta definiti gli
eventuali ricorsi, sarà comunicata per iscritto alla direzione aziendale per il tramite
della locale organizzazione imprenditoriale d’appartenenza a cura delle OO.SS.

**Art. 19 – Adempimenti della Direzione aziendale**

La Direzione aziendale metterà a disposizione del Comitato elettorale l’elenco dei
dipendenti, previa richiesta da inviare almeno 15 giorni prima delle votazioni, nella singola unità produttiva e quanto necessario a consentire il corretto svolgimento
delle operazioni elettorali.

**Art. 20 – L’intervento della legge**

A conclusione del presente accordo tra FILCAMS, FISASCAT e UILTUCS e la
Confcommercio, le parti, riconfermando il valore della libertà sindacale e dell’autonomia negoziale, si considerano impegnate ad operare di concerto nelle sedi competenti affinche eventuali interventi legislativi di sostegno, finalizzati all’efficacia erga
omnes e all’eliminazione delle norme legislative in contrasto, non modifichino la
sostanza del presente accordo.

**Art. 20 Bis – Disposizioni varie**

I membri del Comitato elettorale, gli scrutatori, i componenti del seggio elettorale, i
componenti sindacali del Comitato dei garanti, qualora in forza all’unità produttiva dovranno espletare i loro incarichi al di fuori dell’orario di lavoro, nonchè durante
l’orario di lavoro utilizzando in via eccezionale, previa richiesta, i permessi retribuiti
di cui all’art. 23, legge 20 maggio 1970, n. 300.

Resta inteso che ai suddetti soggetti non sono riconosciuti i diritti, i poteri e le tutele già previste dalla legge e dal contratto collettivo nazionale di lavoro a favore dei
dirigenti delle R.S.A, e ora trasferite ai componenti le R.S.U. in forza del presente
accordo.

**Art. 21 – Clausole per la provincia autonoma di Bolzano**

Il presente accordo è valido per tutto il territorio nazionale, con l’esclusione della
provincia autonoma di Bolzano, nelle parti riguardanti i sindacati extra-confederali,
in base all’art. 5 bis della legge 236/93.

**Art. 22 – Clausola finale**

Il presente accordo potrà costituire oggetto di disdetta ad opera delle parti firmatarie, previo preavviso pari a 4 mesi.


-----


#### 2. ACCORDO INTERCONFEDERALE 9 GIUGNO 2004 PER IL RECEPIMENTO DELL’ACCORDO QUADRO EUROPEO SUL TELELAVORO CONCLUSO IL 16 LUGLIO 2002 TRA UNICE/ UEAPME, CEEP E CES

Visto l’accordo-quadro europeo sul telelavoro stipulato a Bruxelles il 16 luglio 2002
tra Unice/Ueapme, Ceep e Ces e realizzato su base volontaria a seguito dell’invito
rivolto alle parti sociali dalla Commissione delle Comunità europee - nell’ambito
della seconda fase della consultazione relativa alla modernizzazione ed al miglioramento dei rapporti di lavoro - ad avviare negoziati in tema di telelavoro;

- vista la dichiarazione attraverso la quale le parti stipulanti l’accordo-quadro
europeo sul telelavoro hanno annunciato che all’attuazione di tale accordo
negli Stati Membri, negli Stati appartenenti allo Spazio economico europeo
nonché nei Paesi candidati, provvederanno le organizzazioni aderenti alle
parti firmatarie conformemente alle prassi e alle procedure nazionali proprie
delle parti sociali;

- considerato che le parti in epigrafe ritengono che il telelavoro costituisce per
le imprese una modalità di svolgimento della prestazione che consente di
modernizzare l’organizzazione del lavoro e per i lavoratori una modalità di
svolgimento della prestazione che permette di conciliare l’attività lavorativa
con la vita sociale offrendo loro maggiore autonomia nell’assolvimento dei
compiti loro affidati;

- considerato che se si intende utilizzare al meglio le possibilità insite nella
società dell’informazione, si deve incoraggiare tale nuova forma di organizzazione del lavoro in modo tale da coniugare flessibilità e sicurezza, migliorando la qualità del lavoro ed offrendo anche alle persone disabili più ampie
opportunità sul mercato del lavoro;

- considerato che l’accordo europeo mira a stabilire un quadro generale a livello europeo;

le parti in epigrafe riconoscono che
1. il presente accordo interconfederale costituisce attuazione, ex art. 139, paragrafo 2, del Trattato che istituisce la Comunità europea, dell’accordo-quadro europeo sul telelavoro stipulato a Bruxelles il 16 luglio 2002 tra Unice/
Ueapme, Ceep e Ces di cui si allega il testo nella traduzione in lingua italiana
così come concordata fra le parti in epigrafe;
2. il telelavoro ricomprende una gamma di situazioni e di prassi ampia ed in
rapida espansione. Per tale motivo le parti hanno individuato nell’accordo
una definizione del telelavoro che consente di considerare diverse forme di
telelavoro svolte con regolarità;
3. l’accordo, realizzato su base volontaria, mira a stabilire un quadro generale
a livello nazionale al quale le organizzazioni aderenti alle parti in epigrafe
daranno applicazione conformemente alle prassi e procedure usuali proprie
delle stesse parti sociali;
4. l’applicazione dell’accordo non deve costituire valido motivo per ridurre il
livello generale di tutela garantito ai lavoratori dal campo di applicazione
dell’accordo medesimo. Peraltro, nel procedere alla sua applicazione si eviterà
di porre inutili oneri a carico delle piccole e medie imprese.

Tutto ciò premesso, le parti in epigrafe

concordano:

**Art. 1 – Definizione e campo di applicazione**

1. Il telelavoro costituisce una forma di organizzazione e/o di svolgimento del
lavoro che si avvale delle tecnologie dell’informazione nell’ambito di un contratto o di un rapporto di lavoro, in cui l’attività lavorativa, che potrebbe anche essere svolta nei locali dell’impresa, viene regolarmente svolta al di fuori
dei locali della stessa.
2. Il presente accordo riguarda i telelavoratori. Il telelavoratore è colui che svolge telelavoro nel senso precedentemente definito.

**Art. 2 – Carattere volontario**

1. Il telelavoro consegue ad una scelta volontaria del datore di lavoro e del
lavoratore interessati. Esso può essere inserito nella descrizione iniziale
delle prestazioni del lavoratore ovvero scaturire da un successivo impegno
assunto volontariamente.
2. In entrambi i casi il datore di lavoro provvede a fornire al telelavoratore
le relative informazioni scritte, conformemente alla direttiva 91/533/
Cee, ivi incluse le informazioni relative al contratto collettivo applicato ed alla descrizione della prestazione lavorativa. Le specificità del telelavoro
richiedono di regola ulteriori informazioni scritte relative all’unità produttiva cui il telelavoratore è assegnato, il suo superiore diretto o le altre
persone alle quali il telelavoratore può rivolgersi per questioni di natura
professionale o personale, nonché le modalità cui fare riferimento.
3. Qualora il telelavoro non sia ricompreso nella descrizione iniziale dell’attività lavorativa e qualora il datore di lavoro offra la possibilità di svolgere
telelavoro, il lavoratore potrà accettare o respingere tale offerta.
4. Qualora il lavoratore esprimesse il desiderio di voler lavorare come telelavoratore, l’imprenditore può accettare o rifiutare la richiesta.
5. Il passaggio al telelavoro, considerato che implica unicamente l’adozione
di una diversa modalità di svolgimento del lavoro, non incide, di per sé,
sullo status del telelavoratore. Il rifiuto del lavoratore di optare per il telelavoro non costituisce, di per sé, motivo di risoluzione del rapporto di lavoro, né di modifica delle condizioni del rapporto di lavoro del lavoratore
medesimo.
6. Qualora il telelavoro non sia ricompreso nella descrizione iniziale della
prestazione lavorativa, la decisione di passare al telelavoro è reversibile per
effetto di accordo individuale e/o collettivo. La reversibilità può comportare il ritorno all’attività lavorativa nei locali del datore di lavoro su richiesta di quest’ultimo o del lavoratore.

**Art. 3 – Condizioni di lavoro**

1. Per quanto attiene alle condizioni di lavoro, il telelavoratore fruisce dei medesimi diritti, garantiti dalla legislazione e dal contratto collettivo applicato, previsti per un lavoratore comparabile che svolge attività nei locali dell’impresa.

**Art. 4 – Protezione dei dati**

1. Il datore di lavoro ha la responsabilità di adottare misure appropriate, in particolare per quel che riguarda il software, atte a garantire la protezione dei dati
utilizzati ed elaborati dal telelavoratore per fini professionali.
2. Il datore di lavoro provvede ad informare il telelavoratore in ordine a tutte le
norme di legge e regole aziendali applicabili relative alla protezione dei dati.
3. Il telelavoratore è responsabile del rispetto di tali norme e regole.
4. Il datore di lavoro provvede ad informare il lavoratore, in particolare, in merito
ad ogni eventuale restrizione riguardante l’uso di apparecchiature, strumenti,
programmi informatici, quali internet ed alle eventuali sanzioni applicabili in
caso di violazione, come stabilito dalla contrattazione collettiva.

**Art. 5 – Diritto alla riservatezza**

1. Il datore di lavoro rispetta il diritto alla riservatezza del telelavoratore.
2. L’eventuale installazione di qualsiasi strumento di controllo deve risultare
proporzionata all’obiettivo perseguito e deve essere effettuata nel rispetto del
D.Lgs. 19 settembre 1994, n. 626 di recepimento della direttiva 90/270/Cee
relativa ai videoterminali.

**Art. 6 – Strumenti di lavoro**

1. Ogni questione in materia di strumenti di lavoro e responsabilità deve essere
chiaramente definita prima dell’inizio del telelavoro in conformità a quanto previsto dalla legge e dai contratti collettivi, così come ogni questione in
materia di costi, tenuto conto di quanto in tal senso previsto dal successivo
comma 5.
2. Di regola, il datore di lavoro è responsabile della fornitura, dell’istallazione e
della manutenzione degli strumenti necessari ad un telelavoro svolto regolarmente, salvo che il telelavoratore non faccia uso di strumenti propri.
3. Ove il telelavoro venga svolto con regolarità, il datore di lavoro provvede alla
compensazione o copertura dei costi direttamente derivanti dal lavoro, in
particolare quelli relativi alla comunicazione.
4. Il datore di lavoro fornisce al telelavoratore i supporti tecnici necessari allo
svolgimento della prestazione lavorativa.
5. Il datore di lavoro, in conformità a quanto in tal senso previsto dalla legislazione e dai contratti collettivi, nonché in base a quanto concordato ai sensi
del comma 1 del presente articolo, si fa carico dei costi derivanti dalla perdita
e danneggiamento degli strumenti di lavoro nonché dei dati utilizzati dal telelavoratore.
6. In caso di guasto o malfunzionamento degli strumenti di lavoro il telelavoratore dovrà darne immediato avviso alle strutture aziendali competenti.
7. Il telelavoratore avrà debita cura degli strumenti di lavoro affidatigli e non
raccoglierà né diffonderà materiale illegale via internet.

**Art. 7 – Salute e sicurezza**

1. Il datore di lavoro è responsabile della tutela della salute e della sicurezza
professionale del telelavoratore, conformemente alla direttiva 89/391/Cee,
oltre che alle direttive particolari come recepite, alla legislazione nazionale e
ai contratti collettivi, in quanto applicabili.
2. Il datore di lavoro informa il telelavoratore delle politiche aziendali in materia
di salute e di sicurezza sul lavoro, in particolare in ordine all’esposizione al video. Il telelavoratore applica correttamente le direttive aziendali di sicurezza.
3. Al fine di verificare la corretta applicazione della disciplina applicabile in materia di salute e sicurezza, il datore di lavoro, le rappresentanze dei lavoratori
e/o le autorità competenti hanno accesso al luogo in cui viene svolto il telelavoro, nei limiti della normativa nazionale e dei contratti collettivi. Ove il
telelavoratore svolga la propria attività nel proprio domicilio, tale accesso è
subordinato a preavviso ed al suo consenso, nei limiti della normativa nazionale e dei contratti collettivi.
4. Il telelavoratore può chiedere ispezioni.

**Art. 8 – Organizzazione del lavoro**

1. Nell’ambito della legislazione, dei contratti collettivi e delle direttive aziendali applicabili, il telelavoratore gestisce l’organizzazione del proprio tempo di
lavoro.
2. Il carico di lavoro ed i livelli di prestazione del telelavoratore devono essere
equivalenti a quelli dei lavoratori comparabili che svolgono attività nei locali
dell’impresa.
3. Il datore di lavoro garantisce l’adozione di misure dirette a prevenire l’isolamento del telelavoratore rispetto agli altri lavoratori dell’azienda, come l’opportunità di incontrarsi regolarmente con i colleghi e di accedere alle informazioni dell’azienda.

**Art. 9 – Formazione**

1. I telelavoratori fruiscono delle medesime opportunità di accesso alla formazione e allo sviluppo della carriera dei lavoratori comparabili che svolgono
attività nei locali dell’impresa e sono sottoposti ai medesimi criteri di valutazione di tali lavoratori.
2. Oltre alla normale formazione offerta a tutti i lavoratori, i telelavoratori ricevono una formazione specifica, mirata sugli strumenti tecnici di lavoro di cui
dispongono e sulle caratteristiche di tale forma di organizzazione del lavoro.
Il supervisore del telelavoratore ed i suoi colleghi diretti possono parimenti
aver bisogno di un addestramento professionale per tale forma di lavoro e per
la sua gestione.

**Art. 10 – Diritti collettivi**

1. I telelavoratori hanno gli stessi diritti collettivi dei lavoratori che operano
all’interno dell’azienda. Non deve essere ostacolata la comunicazione con i
rappresentanti dei lavoratori.
2. Si applicano le stesse condizioni di partecipazione e di eleggibilità alle elezioni per le istanze rappresentative dei lavoratori dove queste sono previste.
3. I telelavoratori sono inclusi nel calcolo per determinare le soglie per gli organismi di rappresentanza dei lavoratori conformemente alla legislazione ed ai
contratti collettivi.
4. L’unità produttiva alla quale il telelavoratore sarà assegnato al fine di esercitare i suoi diritti collettivi, è precisata fin dall’inizio.
5. I rappresentanti dei lavoratori sono informati e consultati in merito all’introduzione del telelavoro conformemente alla legislazione nazionale, alle direttive europee come recepite ed ai contratti collettivi.

**Art. 11 – Contrattazione collettiva**

1. Al fine di tener conto delle specifiche esigenze delle parti sociali interessate ad

adottare il telelavoro, le stesse possono concludere, al livello competente, accordi che adeguino e/o integrino i principi ed i criteri definiti con il presente
accordo interconfederale. Sono fatti salvi gli accordi collettivi già conclusi in
materia.
2. La contrattazione collettiva, o in assenza il contratto individuale redatto con
il lavoratore, deve prevedere, ai sensi dell’art. 2, comma 6, la reversibilità della
decisione di passare al telelavoro con indicazione delle relative modalità.
3. Al fine di tener conto delle peculiari caratteristiche del telelavoro, si potrà far
ricorso ad accordi specifici integrativi di natura collettiva e/o individuale.

**Art. 12 – Applicazione e verifica dell’accordo**

1. In caso di controversie relative all’interpretazione ed all’applicazione del presente accordo interconfederale le parti interessate potranno rivolgersi congiuntamente o separatamente alle parti firmatarie richiamate in epigrafe.
2. Ai fini della relazione da rendere ad Unice/Ueapme, Ceep e Ces circa l’attuazione in sede nazionale dell’accordo-quadro europeo ed alla sua eventuale
revisione prevista per il luglio 2007, le articolazioni territoriali/categoriali
aderenti alle Confederazioni di rappresentanza delle imprese così come le
Federazioni nazionali e territoriali aderenti a Cgil, Cisl, Uil, provvederanno
a comunicare con periodicità annuale alle parti in epigrafe, la conclusione di
accordi e contratti collettivi in materia di telelavoro ed ogni utile informazione circa l’andamento di tale modalità di svolgimento della prestazione
lavorativa.


-----

