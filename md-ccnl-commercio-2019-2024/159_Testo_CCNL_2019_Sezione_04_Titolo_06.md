# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----


###### SEZIONE QUARTA – DISCIPLINA DEL RAPPORTO DI

##### LAVORO

###### Titolo VI – Risoluzione del rapporto di lavoro

**Capo I – Recesso**

**Art. 241 – Recesso ex articolo 2118 c.c.**

Ai sensi dell’art. 2118 c.c. ciascuno dei contraenti può recedere dal contratto di lavoro a tempo indeterminato dando preavviso scritto a mezzo di lettera raccomandata
con ricevuta di ritorno o altro mezzo idoneo a certificare la data di ricevimento, nei
termini stabiliti nel successivo art. 247 e art. 254.

**Art. 242 – Recesso ex articolo 2119 c.c.**

Ai sensi dell’art. 2119 c.c., ciascuno dei contraenti può recedere dal contratto di lavoro, prima della scadenza del termine se il contratto e a tempo determinato, o senza
preavviso se il contratto è a tempo indeterminato, qualora si verifichi una causa che
non consenta la prosecuzione anche provvisoria del rapporto (giusta causa).

La comunicazione del recesso deve essere effettuata per iscritto, a mezzo di lettera
raccomandata con ricevuta di ritorno o altro mezzo idoneo a certificare la data di
ricevimento, contenente l’indicazione dei motivi.

A titolo esemplificativo, rientrano fra le cause di cui al primo comma del presente
articolo:

- il diverbio litigioso seguito da vie di fatto in servizio anche fra dipendenti, che
comporti nocumento o turbativa al normale esercizio dell’attività aziendale;

- l’insubordinazione verso i superiori accompagnata da comportamento
oltraggioso;

- l’irregolare dolosa scritturazione o timbratura di schede di controllo delle presenze al lavoro;

- l’appropriazione nel luogo di lavoro di beni aziendali o di terzi;

- il danneggiamento volontario di beni dell’azienda o di terzi;

- l’esecuzione, senza permesso, di lavoro nell’azienda per conto proprio o di terzi.

Se il contratto è a tempo indeterminato, al prestatore che recede per giusta causa
compete l’indennità di cui al successivo art. 248.

**Art. 243 – Normativa**

Nelle aziende comprese nella sfera di applicazione della Legge 15 luglio 1966, n.
604, dell’art. 35 della Legge 20 maggio 1970, n. 300, e della legge 11 maggio 1990, n.
108, nei confronti del personale cui si applica il presente contratto, il licenziamento
può essere intimato per giusta causa (art. 2119 c.c. e art. 242 del presente contratto)
o per “giustificato motivo con preavviso”, intendendosi per tale il licenziamento determinato da un notevole inadempimento degli obblighi contrattuali del prestatore
di lavoro, ovvero da ragioni inerenti all’attività produttiva, all’organizzazione del lavoro e al regolare funzionamento di essa.

Il datore di lavoro deve comunicare il licenziamento per iscritto, con indicazione
dei motivi specifici, a mezzo di lettera raccomandata con ricevuta di ritorno o altro
mezzo idoneo a certificare la data di ricevimento.

Il licenziamento intimato senza l’osservanza delle norme di cui al secondo comma
del presente articolo è inefficace.

Sono esclusi dalla sfera di applicazione del presente articolo i lavoratori in periodo
di prova e quelli che siano in possesso dei requisiti di legge per avere diritto alla pensione di vecchiaia.

**Art. 244 – Nullità del licenziamento**

Ai sensi delle leggi vigenti il licenziamento determinato da ragioni di sesso, credo politico o fede religiosa, dall’appartenenza a un sindacato e dalla partecipazione attiva
ad attività sindacali è nulla, indipendentemente dalla motivazione adottata.

**Art. 245 – Nullità del licenziamento per matrimonio**

Ai sensi dell’art. 35 del D.Lgs. n. 198/2006, è nullo il licenziamento della lavoratrice
attuato a causa del matrimonio; a tali effetti si presume disposto per causa di matrimonio il licenziamento intimato alla lavoratrice nel periodo intercorrente fra il giorno della richiesta delle pubblicazioni di matrimonio, in quanto segua la celebrazione,
e la scadenza di un anno dalla celebrazione stessa.

Il datore di lavoro ha facoltà di provare che il licenziamento della lavoratrice verificatosi nel periodo indicato nel comma precedente non è dovuto a causa di matrimonio, ma per una delle ipotesi previste dalle lettere a), b) e c) del terzo comma
dell’art. 54 del D.Lgs. n. 151/2001 e cioè: licenziamento per giusta causa, cessazione
dell’attività dell’azienda, ultimazione della prestazione per la quale la lavoratrice è
stata assunta o cessazione del rapporto di lavoro per scadenza del termine per il quale è stato stipulato.

Per quanto attiene alla disciplina delle dimissioni rassegnate dalla lavoratrice nel periodo specificato nel primo comma del presente articolo, si rinvia al successivo art. 255.

**Art. 246 – Licenziamento simulato**

Il licenziamento del lavoratore seguito da una nuova assunzione presso la stessa ditta deve considerarsi improduttivo di effetti giuridici quando sia rivolto alla violazione
delle norme protettive dei diritti del lavoratore e sempre che sia provata la simulazione.

Il licenziamento si presume comunque simulato – salvo prova del contrario – se la nuova assunzione venga effettuata entro un mese dal licenziamento.

**Capo II – Preavviso**

**Art. 247 – Termini di preavviso in caso di licenziamento**

I termini di preavviso, a decorrere dal primo o dal sedicesimo giorno di ciascun
mese, sono i seguenti:

* **fino a cinque anni di servizio compiuti:**

| Livello | giorni |
| --- | --- |
| Quadri e I Livello | 60 giorni di calendario| 
| II e III Livello | 30 giorni di calendario | 
| IV e V Livello |  20 giorni di calendario | 
| VI e VII Livello | 15 giorni di calendario | 

* **oltre i cinque anni e fino a dieci anni di servizio compiuti:**

| Livello | giorni |
| --- | --- |
| Quadri e I Livello | 90 giorni di calendario |
| II e III Livello | 45 giorni di calendario |
| IV e V Livello | 30 giorni di calendario |
| VI e VII Livello | 20 giorni di calendario |

* **oltre i dieci anni di servizio compiuti:**

| Livello | giorni |
| --- | --- |
| Quadri e I Livello | 120 giorni di calendario |
| II e III Livello | 60 giorni di calendario |
| IV e V Livello | 45 giorni di calendario |
| VI e VII Livello | 20 giorni di calendario |


-----

**Art. 248 – Indennità sostitutiva del preavviso**

Ai sensi del secondo comma dell’art. 2118 c.c. in caso di mancato preavviso al lavoratore sarà corrisposta una indennità equivalente all’importo della retribuzione
di fatto di cui all’art. 208 corrispondente al periodo di cui all’articolo precedente,
comprensiva dei ratei di 13 [a ] e 14 [a ] mensilità.

**Capo III – Trattamento di fine rapporto**

**Art. 249 – Trattamento di fine rapporto**

In ogni caso di risoluzione del rapporto di lavoro subordinato il prestatore di lavoro
ha diritto ad un trattamento di fine rapporto determinato secondo le norme della
Legge 29 maggio 1982, n. 297, e secondo le norme del presente articolo.

Per i periodi di servizio prestato sino al 31 maggio 1982 il trattamento di fine rapporto è calcolato con le modalità e con le misure previste dall’art. 97 del CCNL 17
dicembre 1979 (all. 7).

Ai sensi e per gli effetti del 2° comma dell’art. 2120 c.c., come modificato dalla Legge
29 maggio 1982, n. 297, sono escluse dalla quota annua della retribuzione utile ai
fini del calcolo del trattamento di fine rapporto le seguenti somme:

- i rimborsi spese;

- le somme concesse occasionalmente a titolo di “una tantum” gratificazioni
straordinarie non contrattuali e simili;

- i compensi per lavoro straordinario e per lavoro festivo;

- la contribuzione di cui agli art. 104, 105 e 107;

- l’indennità sostitutiva del preavviso, di cui agli artt. 200, 248, 251 e 252;

- l’indennità sostitutiva di ferie di cui all’art. 159;

- le indennità di trasferta e diarie non aventi carattere continuativo nonché,
quando le stesse hanno carattere continuativo, una quota di esse pari all’ammontare esente dall’IRPEF;

- le prestazioni in natura, quando sia previsto un corrispettivo a carico del
lavoratore;

- gli elementi espressamente esclusi dalla contrattazione collettiva integrativa.


Ai sensi del terzo comma art. 2120 c.c., come modificato dalla Legge 29 maggio
1982 n. 297, in caso di sospensione della prestazione di lavoro nel corso dell’anno per una delle cause di cui all’art. 2110 c.c., nonché in caso di sospensione totale
o parziale per la quale sia prevista l’integrazione salariale, in luogo delle indennità
economiche corrisposte dagli istituti assistenziali (INPS, INAIL), deve essere computato nella quota annua della retribuzione utile al calcolo del trattamento di fine
rapporto l’equivalente della retribuzione a cui il lavoratore avrebbe avuto diritto in
caso di normale svolgimento del rapporto di lavoro.

**Chiarimento a verbale**
Il trattamento di fine rapporto è costituito da quanto di competenza dei lavoratori
ai sensi del presente articolo e dalle somme già percepite a titolo di anticipazione
dell’indennità di anzianità dai lavoratori aventi diritto ai sensi dell’art. 74 quater,
CCNL 25 settembre 1976 e dell’art. 79, CCNL 17 dicembre 1979.

Per le anticipazioni previste dalla Legge n. 297/1982 sul trattamento di fine rapporto, le priorità per la relativa concessione sono fissate nell’Allegato 5 che fa parte integrante del presente contratto.

**Art. 250 – Cessione o trasformazione dell’azienda**

In caso di cessione o trasformazione in qualsiasi modo della ditta e quando la ditta cedente non abbia dato ai lavoratori il preavviso e corrisposto l’indennità prevista nel presente
contratto per il caso di licenziamento, la ditta cessionaria, ove non intenda mantenere in
servizio il personale con tutti i diritti ed oneri competenti per il periodo di lavoro precedentemente prestato, sarà tenuta all’osservanza integrale degli obblighi gravanti per
effetto del presente contratto sulla precedente ditta, come se avvenisse il licenziamento.

**Art. 251 – Fallimento dell’azienda**

In caso di fallimento della azienda, il dipendente ha diritto alla indennità di preavviso
e al trattamento di fine rapporto stabiliti nel presente contratto, ed il complessivo suo
avere sarà considerato credito privilegiato ai sensi delle vigenti disposizioni di legge (Vedi art. 2, Legge n. 297/82).


**Art. 252 – Decesso del dipendente**

In caso di decesso del dipendente, il trattamento di fine rapporto e l’indennità sostitutiva del preavviso saranno corrisposti agli aventi diritto secondo le disposizioni di
legge vigenti in materia.

**Art. 253 – Corresponsione del trattamento di fine rapporto**

Il trattamento di fine rapporto deve essere corrisposto all’atto della cessazione dal
servizio, dedotto quanto eventualmente fosse dovuto dal dipendente, nei tempi tecnici necessari alla elaborazione del tasso di rivalutazione, di cui alla Legge 29 maggio
1982, n. 297 e comunque non oltre 45 giorni dalla data di cessazione del rapporto
di lavoro. (A causa della necessaria armonizzazione dei sistemi statistici europei, il dato ISTAT utile per il calcolo dell’indice di rivalutazione del TFR viene pubblicato nella seconda parte del mese successivo a quello di riferimento.)

In caso di ritardo dovuto a cause non imputabili al lavoratore, sarà corrisposto dalla
scadenza di cui al precedente comma un interesse del 2% superiore al tasso ufficiale
di sconto.

L’importo così determinato si intende comprensivo della rivalutazione monetaria
per crediti di lavoro, relativa al trattamento di fine rapporto.

**Norma transitoria**
Il sistema di computo degli interessi di cui al presente articolo decorre dal mese di
luglio 2005.

**Capo IV – Dimissioni**

**Art. 254 – Dimissioni e preavviso**

In caso di dimissioni, sarà corrisposto al lavoratore dimissionario il trattamento di
fine rapporto di cui all’art. 249.

Le dimissioni devono essere rassegnate in ogni caso per iscritto con lettera raccomandata o altro mezzo idoneo a certificare la data di ricevimento e con rispetto
dei seguenti termini di preavviso a decorrere dal primo o dal sedicesimo giorno
di ciascun mese:

**a)** **fino a cinque anni di servizio compiuti:**

| Livello | giorni |
| --- | --- |
| Quadri e I Livello | 45 giorni di calendario |
| II e III Livello | 20 giorni di calendario |
| IV e V Livello | 15 giorni di calendario |
| VI e VII Livello | 10 giorni di calendario |

**b)** **oltre i cinque anni e fino a dieci anni di servizio compiuti:**

| Livello | giorni |
| --- | --- |
| Quadri e I Livello | 60 giorni di calendario |
| II e III Livello | 30 giorni di calendario | 
| IV e V Livello | 20 giorni di calendario |
| VI e VII Livello | 15 giorni di calendario |

**c)** **oltre i dieci anni di servizio compiuti:**

| Livello | giorni |
| --- | --- |
| Quadri e I Livello | 90 giorni di calendario |
| II e III Livello | 45 giorni di calendario |
| IV e V Livello | 30 giorni di calendario |
| VI e VII Livello | 15 giorni di calendario |

Ove il dipendente non abbia dato il preavviso, il datore di lavoro ha facoltà di ritenergli dalle competenze nette una somma pari all’importo della retribuzione di
fatto di cui all’art. 208 corrispondente ai periodi di cui al comma precedente, comprensiva dei ratei di 13 [a ] e 14 [a ] mensilità.

Su richiesta del dimissionario, il datore di lavoro può rinunciare al preavviso, facendo in tal caso cessare subito il rapporto di lavoro. Ove invece il datore di lavoro
intenda di sua iniziativa far cessare il rapporto prima della scadenza del preavviso,
ne avrà facoltà, ma dovrà corrispondere al lavoratore l’indennità sostitutiva nelle misure di cui al comma precedente per il periodo di anticipata risoluzione del rapporto di lavoro.

**Art. 255 – Dimissioni per matrimonio**

In conformità della norma contenuta nell’art. 35 del D.Lgs. n. 198/06, le dimissioni
presentate dalla lavoratrice nel periodo intercorrente fra il giorno della richiesta delle pubblicazioni di matrimonio in quanto segua la celebrazione, e la scadenza di un
anno dalla celebrazione stessa, sono nulle se non risultino confermate entro un mese
all’Ispettorato Territoriale del Lavoro.

La lavoratrice che rassegni le dimissioni per contrarre matrimonio ha diritto al trattamento di fine rapporto previsto dall’art. 249 con esclusione della indennità sostitutiva del preavviso.

Anche in questo caso le dimissioni devono essere rassegnate per iscritto con l’osservanza dei termini di preavviso di cui all’art. 254 e confermate, a pena di nullità,
all’Ispettorato Territoriale del Lavoro entro il termine di un mese.

**Art. 256 – Dimissioni per maternità**

Per il trattamento spettante alla lavoratrice che rassegna le dimissioni in occasione
della maternità, valgono le norme di cui all’art. 200 del presente contratto.

