# Contratto Collettivo Nazionale di lavoro per i dipendenti da aziende del Terziario della Distribuzione e dei Servizi

## Testo Unico

##### 30 luglio 2019


-----


###### SEZIONE QUARTA – DISCIPLINA DEL RAPPORTO DI LAVORO

###### Titolo I – Mercato del lavoro

**Art. 45 – Premessa**

Le Parti, con la sottoscrizione del presente contratto, hanno inteso promuovere e
potenziare le occasioni di impiego conseguibili mediante il possibile ricorso a una
pluralità di strumenti in grado di soddisfare le esigenze rispettive delle imprese e dei
lavoratori.

Obiettivo condiviso è quello di valorizzare le potenzialità produttive e occupazionali del mercato del lavoro, con riferimento anche al personale femminile, mediante
interventi che facilitino l’incontro tra domanda e offerta di lavoro e consentano una
maggiore flessibilità nell’impiego dei lavoratori.

A tal fine, le Parti confermano la validità dell’istituto del contratto di apprendistato,
apportando allo stesso modifiche e arricchimenti, particolarmente per gli aspetti relativi alla formazione, allo scopo di promuovere l’effettiva qualificazione e lo stabile
impiego dei lavoratori.

Convengono inoltre sulla necessità di poter disporre di altri strumenti che permettano di facilitare in particolare l’inserimento nel lavoro di fasce deboli di lavoratori.


**Capo I – Apprendistato** [3]

**Art. 46 – Premessa** [4]

Le Parti, considerata la revisione e razionalizzazione dei rapporti di lavoro con contenuto formativo in conformità con il D. Lgs. n. 81/2015, riconoscono in tale istituto
uno strumento prioritario per l’acquisizione delle competenze utili allo svolgimento
della prestazione lavorativa ed un percorso orientato tra sistema scolastico e mondo del lavoro utile a favorire l’incremento dell’occupazione giovanile, in un quadro
che consenta di promuovere lo sviluppo del settore e la sua capacità competitiva nei
mercati internazionali, anche in considerazione dei processi di trasformazione e di
informatizzazione che rendono necessario un costante aggiornamento rispetto alle
mutevoli e diversificate esigenze della clientela.

Ferme restando le disposizioni vigenti in materia di diritto-dovere di istruzione e di
formazione, il contratto di apprendistato, che è un contratto a tempo indeterminato
finalizzato alla formazione e all’occupazione dei giovani, è definito secondo le seguenti tipologie:
a) contratto di apprendistato per la qualifica e il diploma professionale, il diploma
di istruzione secondaria superiore e il certificato di specializzazione tecnica
superiore [5] ;
b) contratto di apprendistato professionalizzante;
c) contratto di apprendistato di alta formazione e ricerca [6] .

Le Parti, preso atto che il D. Lgs. n. 81/2015 attribuisce alla loro competenza per l’apprendistato di tipo a) le modalità di erogazione della formazione aziendale, per quello
di tipo b) la qualificazione contrattuale da conseguire, la durata del contratto per la sua
componente formativa, nonché la durata e le modalità di erogazione della formazione
professionalizzante, concordano la presente disciplina dell’istituto dell’apprendistato,
al fine di consentire lo sviluppo di concrete opportunità occupazionali.

3 Per i profili formativi si rinvia agli allegati
4 La disciplina di cui al presente capo è stata definita con l’Accordo di riordino dell’apprendistato siglato
in data 24/3/2012.
5 La disciplina dell’apprendistato di 1˚ livello è stata definita con l’Accordo del 19/10/2016.
6 La disciplina dell’apprendistato di 3˚ livello è stata definita con l’Accordo del 19/10/2016.


Le Parti confermano di impegnarsi a tutti i livelli nei rapporti istituzionali al perseguimento dei contenuti e dei principi contenuti nel presente accordo, al fine di garantire
un’applicazione omogenea in tutte le Regioni della disciplina legislativa dell’apprendistato. A tal fine, le Parti, inoltre, si impegnano a promuovere intese con le Regioni
e le Province autonome di Trento e Bolzano per le parti che la legge ad essi demanda,
anche al fine dell’armonizzazione con il presente accordo.

Le Parti, nel darsi atto che le norme di cui al presente CCNL costituiscono nel loro
complesso una condizione di miglior favore rispetto a tutte le previsioni contenute in
precedenti accordi nazionali/contratti collettivi nazionali di lavoro del settore TDS,
confermano che l’istituto dell’apprendistato costituisce materia disciplinata esclusivamente al livello nazionale di contrattazione e che, di conseguenza, gli eventuali ulteriori accordi di secondo livello in materia devono ritenersi non più applicabili, ferma
restando la competenza sulle modalità di erogazione della formazione per il tipo a)
che potranno essere concordate a livello regionale.

A tal fine tutte le disposizioni degli accordi territoriali in materia di apprendistato che
prevedono durate superiori rispetto a quelle previste nel presente capo, nonché un
numero inferiore di livelli e mansioni, sono da ritenersi automaticamente allineate a
quanto convenuto nel presente capo.

Sono fatti salvi gli accordi regolamentari e di funzionamento delle Commissioni presso gli Enti Bilaterali Territoriali già in vigore.

Le Parti concordano, altresì, che i datori i lavoro che hanno sede in più Regioni possono fare riferimento al percorso formativo della Regione dove è ubicata la sede legale.

**Capo I (A) – Disposizioni Comuni**

**Art. 47 – Proporzione numerica**

Considerato quanto previsto dal D.Lgs. n. 81/2015 e successive modificazioni ed
integrazioni, le parti, confermano che il numero massimo di apprendisti che il datore di lavoro che occupi almeno 10 lavoratori può assumere, non può superare il rapporto di 3 a 2 rispetto alle maestranze specializzate e qualificate in servizio presso
il medesimo datore di lavoro.

**Art. 48 – Limiti di età**

Le parti convengono che, in applicazione di quanto previsto dal D.Lgs. n. 81/2015,
potranno essere assunti con il contratto di apprendistato professionalizzante e/o
con contratto di alta formazione e ricerca i giovani di età compresa tra i 18 e i 29
anni, ovvero a partire dal compimento dei 17 anni se in possesso di una qualifica
professionale conseguita ai sensi del D.Lgs. n. 226/2005, nonché con il contratto di
apprendistato per la qualifica e il diploma professionale i giovani che abbiano compiuto 15 anni e fino al compimento del venticinquesimo anno di età.

Nelle aziende commerciali di armi e munizioni l’età minima per l’assunzione di apprendisti è il diciottesimo anno compiuto.

Per i lavoratori apprendisti di cui all’art. 43 D.Lgs. n. 81/2015 di età inferiore ai 18
anni, troveranno applicazione le norme del presente CCNL, in quanto compatibili.

**Art. 49 – Disciplina generale**

Ai fini dell’assunzione di un lavoratore apprendista è necessario un contratto scritto,
nel quale devono essere indicati: la prestazione oggetto del contratto, il periodo
di prova, il livello di inquadramento iniziale, quello intermedio e quello finale, la
qualifica che potrà essere acquisita al termine del rapporto e la durata del periodo di
apprendistato. Il piano formativo individuale dovrà essere definito contestualmente
alla stipulazione del contratto.

La malattia, l’infortunio o altre cause di sospensione involontaria del rapporto
superiore a 30 giorni consecutivi comportano la proroga del termine di scadenza del
contratto di apprendistato, con il conseguente posticipo anche dei termini connessi
ai benefici contributivi.

In tale ipotesi il datore di lavoro comunicherà al lavoratore la nuova scadenza del
contratto di apprendistato.

Durante lo svolgimento dell’apprendistato le parti potranno recedere dal contratto
solo in presenza di una giusta causa o di un giustificato motivo.

In caso di mancato preavviso, ai sensi dell’art. 2118 cod. civ., si applica la disciplina
del presente CCNL in materia di indennità sostitutiva del preavviso.

Alla scadenza del contratto, qualora una delle parti intenda recedere dal rapporto,
sarà tenuta, a comunicarlo con un preavviso scritto pari a 30 giorni decorrente dalla
scadenza del periodo di formazione.

**Art. 50 – Procedure di applicabilità**

1) Apprendistato professionalizzante

I datori di lavoro che intendano assumere apprendisti, debbono presentare domanda,
corredata dal piano formativo, predisposto anche sulla base di progetti standard, alla
specifica Commissione dell’Ente Bilaterale, prevista dalle norme contrattuali nazionali del Terziario, competente per territorio, la quale esprimerà il proprio parere di
conformità in rapporto alle norme previste dalla predetta disciplina in materia di apprendistato, ai programmi di formazione indicati dall’azienda ed ai contenuti del piano formativo, finalizzato al conseguimento delle specifiche qualifiche professionali.

Ai fini del rilascio del parere di conformità, la Commissione è tenuta alla verifica
della congruità del rapporto numerico fra apprendisti e lavoratori qualificati, della ammissibilità del livello contrattuale di inquadramento nonché del rispetto della
condizione di cui al successivo articolo 63.

Ove la Commissione non si esprima nel termine di 15 giorni dal ricevimento della
richiesta, questa si intenderà accolta.

In alternativa a quanto previsto nei precedenti commi, le aziende con unità produttive distribuite in più di due regioni possono inoltrare la domanda di cui al primo
comma all’apposita Commissione istituita in seno all’Ente Bilaterale Nazionale.

La Commissione Paritetica istituita in seno all’Ente Bilaterale Nazionale, esprimerà
il proprio parere di conformità in rapporto alle norme previste dalle norme contrattuali nazionali del Terziario in materia di apprendistato, ai programmi formativi indicati dall’azienda ed ai contenuti del piano formativo, finalizzato al conseguimento
delle specifiche qualifiche professionali.

Ove la Commissione Paritetica in seno all’Ente Bilaterale nazionale non si esprima
nel termine di 30 giorni dal ricevimento della domanda, la conformità del piano formativo si intenderà acquisita.

In occasione delle assunzioni degli apprendisti le aziende provvederanno a trasmettere il parere di conformità della commissione paritetica costituita in seno all’Ente
Bilaterale Nazionale o, superati i 30 giorni di cui al comma precedente, a segnalare
l’avvenuta automatica conferma del piano formativo alle commissioni paritetiche
istituite in seno agli Enti Bilaterali dei territori nei quali sono previste le assunzioni
stesse e presso i quali verranno inoltrate le relative richieste, al fine di consentire la
sola verifica della congruità del rapporto numerico fra apprendisti e lavoratori qualificati, della ammissibilità del livello contrattuale di inquadramento nonché del rispetto della condizione di cui al successivo art. 63.

Ove la Commissione territoriale non si esprima nel termine di 15 giorni dal ricevimento della richiesta, questa si intenderà accolta.

Gli Enti bilaterali territoriali sono comunque tenuti ad uniformarsi a quanto definito
nel parere di conformità della Commissione nazionale per l’apprendistato in seno
all’Ente bilaterale nazionale.

2) Apprendistato per la qualifica e il diploma professionale, il diploma di istruzione se
condaria superiore e il certificato di specializzazione tecnica superiore e apprendistato

di alta formazione e ricerca

Con riferimento alle tipologie di apprendistato previste alle lettere a) e c) dell’art.
41, D.Lgs. n. 81/2015, l’inoltro del piano formativo previsto al punto 1) del presente
articolo sarà effettuato, oltre che per verificare il rispetto di quanto previsto all’art. 48
del presente contratto collettivo, al fine di verificare tramite l’osservatorio territoriale la diffusione e l’utilizzo di tali tipologie contrattuali.


**Art. 51 – Periodo di prova**

Compiuto il periodo di prova, l’assunzione dell’apprendista diviene definitiva.

Può essere convenuto un periodo di prova, di durata non superiore a quanto previsto
per il lavoratore qualificato inquadrato al medesimo livello iniziale di assunzione durante il quale è reciproco il diritto di risolvere il rapporto senza preavviso [(*)] .

(*) A tal fine vengono riportate di seguito le durate del periodo di prova per ciascun
livello.

La durata massima del periodo di prova non potrà superare i seguenti limiti:

Quadri e Primo Livello 6 mesi di calendario

Secondo e Terzo Livello 60 giorni di lavoro effettivo

Quarto e Quinto Livello 60 giorni di lavoro effettivo

Sesto e Settimo Livello 45 giorni di lavoro effettivo

**Art. 52 – Trattamento normativo**

L’apprendista ha diritto, durante il periodo di apprendistato, allo stesso trattamento
normativo previsto dalla disciplina contrattuale nazionale del Terziario per i lavoratori appartenenti alla qualifica per la quale egli è stato assunto.

Fermo restando il godimento delle ore di permesso di cui al primo comma dell’art.
158, le ulteriori ore di permesso di cui ai commi terzo e quarto del medesimo
art. 158 verranno riconosciute in misura pari al 50% decorso un periodo pari alla
metà della durata del contratto e in misura pari al 100% dal termine del periodo di
apprendistato.

Nel rapporto di apprendistato il lavoro a tempo parziale avrà durata non inferiore al
60 per cento della prestazione di cui all’art. 130 e seguenti della disciplina contrattuale nazionale del Terziario, ferme restando per l’apprendistato professionalizzante
le ore di formazione e le durate indicate nelle tabelle A e B.

|Quadri e Primo Livello|6 mesi di calendario|
|---|---|

|Quarto e Quinto Livello|60 giorni di lavoro effettivo|
|---|---|



**Art. 53 – Livelli di inquadramento professionale e trattamento economico**

I livelli di inquadramento professionale e il conseguente trattamento economico per
gli apprendisti saranno i seguenti:

- 2 livelli inferiori a quello in cui è inquadrata la mansione professionale per
cui è svolto l’apprendistato per la prima metà del periodo di apprendistato;

- 1 livello inferiore a quello in cui è inquadrata la mansione professionale
per cui è svolto l’apprendistato per la seconda metà del periodo di apprendistato.

Alla fine dell’apprendistato il livello di inquadramento sarà quello corrispondente
alla qualifica eventualmente conseguita.

Per gli apprendisti assunti per l’acquisizione delle qualifiche e mansioni comprese
all’interno della disciplina contrattuale nazionale del Terziario nel sesto livello di
inquadramento, l’inquadramento e il conseguente trattamento economico sono al
settimo livello per la prima metà della durata del rapporto di apprendistato.

È vietato stabilire il compenso dell’apprendista secondo tariffe di cottimo.

**Art. 54 – Malattia**

Durante il periodo di malattia l’apprendista avrà diritto, oltre a quanto previsto dalla
legislazione vigente:
a) per i primi tre giorni di malattia, limitatamente a sei eventi morbosi in ragione
d’anno, ad un’indennità pari al 60% della retribuzione lorda cui avrebbe avuto diritto in caso di normale svolgimento del rapporto;
b) in caso di ricovero ospedaliero e per tutta la durata dello stesso, entro i limiti di cui all’art. 186 della disciplina contrattuale nazionale del Terziario, ad
un’indennità a carico del datore di lavoro, pari al 60% della retribuzione lorda
cui avrebbe avuto diritto in caso di normale svolgimento del rapporto.

Le disposizioni di cui alle lettere a) e b) si applicano a decorrere dal superamento del
periodo di prova.


**Art. 55 – Referente per l’apprendistato**

Ai sensi di quanto previsto dall’art. 42, lett. c), D.Lgs. n. 81/2015, l’attuazione del programma formativo, nel rispetto dei parametri previsti dagli Allegati Apprendistato e
delle previsioni contenute nel presente Capo, è seguita dal referente per l’apprendistato, interno od esterno, che dovrà essere individuato all’avvio dell’attività formativa.

Il referente interno per l’apprendistato, ove diverso dal titolare dell’impresa stessa,
da un socio ovvero da un familiare coadiuvante, è il soggetto che ricopre la funzione
aziendale individuata dall’impresa nel piano formativo e che dovrà possedere un
livello di inquadramento pari o preferibilmente superiore a quello che l’apprendista
conseguirà alla fine del periodo di apprendistato e competenze adeguate.

Per l’apprendistato professionalizzante in caso l’azienda intenda avvalersi, per l’erogazione della formazione, di una struttura esterna, quest’ultima dovrà mettere
a disposizione un referente per l’apprendistato provvisto di adeguate competenze.

**Art. 56 – EST**

Le Parti riconoscono che gli apprendisti rispondono ai requisiti di iscrivibilità al
Fondo di Assistenza Sanitaria Integrativa di categoria (EST).

**Art. 57 – Fon.Te**

Le Parti riconoscono che gli apprendisti rispondono ai requisiti di iscrivibilità al
Fondo di Previdenza Complementare di categoria (Fon.Te).
Agli stessi, per tutto il periodo di apprendistato, la contribuzione a carico del datore
di lavoro sarà pari all’1,05%, comprensivo della quota associativa pari a 22,00 euro,
della retribuzione utile per il computo del TFR.

**Art. 58 – For.Te**

Le Parti concordano che gli apprendisti potranno essere posti in formazione nell’ambito della progettazione formativa dell’impresa tramite il Fondo Forte.


**Art. 59 – Riconoscimento precedenti periodi di apprendistato**

Il periodo di apprendistato effettuato presso altre aziende, le ore di formazione per
l’acquisizione di competenze base e trasversali e le ore di formazione professionalizzante saranno computate presso il nuovo datore, anche ai fini dell’assolvimento degli
obblighi formativi, purché per la formazione professionalizzante, l’addestramento si
riferisca alle stesse attività e non sia intercorsa, tra un periodo e l’altro, una interruzione superiore ad un anno.

**Art. 60 – Obblighi del datore di lavoro**

Il datore di lavoro ha l’obbligo:
a) di impartire o di far impartire nella sua azienda, all’apprendista alle sue dipendenze, l’insegnamento necessario perché possa conseguire la capacità per
diventare lavoratore qualificato;
b) di non sottoporre l’apprendista a lavorazioni retribuite a cottimo né in genere
a quelle a incentivo;
c) di non sottoporre l’apprendista a lavori superiori alle sue forze fisiche o che
non siano attinenti alla lavorazione o al mestiere per il quale è stato assunto;
d) di consentire all’apprendista, senza operare trattenuta alcuna sulla retribuzione, lo svolgimento della formazione prevista nel piano formativo individuale,
computando le ore di formazione all’interno dell’orario di lavoro;
e) di accordare all’apprendista i permessi retribuiti necessari per gli esami relativi al conseguimento di titoli di studio;
f) di ottemperare a quanto previsto dai successivi artt. 65, 66 e 67.

**Art. 61 – Doveri dell’apprendista**

L’apprendista deve:
a) seguire le istruzioni del datore di lavoro o della persona da questi incaricata
della sua formazione professionale e seguire col massimo impegno gli insegnamenti che gli vengono impartiti;
b) prestare la sua opera con la massima diligenza;
c) partecipare attivamente con assiduità e diligenza alle attività formative previste
nel proprio piano formativo individuale, nel rispetto delle modalità ivi previste;
d) osservare le norme disciplinari generali previste dalla disciplina contrattuale nazionale del Terziario e le norme contenute negli eventuali regolamenti
interni di azienda, purché questi ultimi non siano in contrasto con le norme
contrattuali e di legge.

L’apprendista è tenuto a svolgere la formazione di cui al presente accordo, anche se
in possesso di un titolo di studio.

**Capo I (B)** [7 ] **– Apprendistato Professionalizzante** [8]

**Art. 62 – Sfera di applicazione**

L’apprendistato professionalizzante, quale contratto a contenuto formativo volto
all’acquisizione di specifiche competenze professionali, è ammesso nell’ambito della disciplina contrattuale nazionale del Terziario per tutte le qualifiche e mansioni
comprese nel secondo, terzo, quarto, quinto e sesto livello della classificazione del
personale, con esclusione delle figure professionali individuate nei punti n. 21), 23)
e 24) del quinto livello.

Sono escluse, inoltre, le seguenti ipotesi:
a) lavori di scrittura, archivio e protocollo (corrispondenti alle qualifiche di “archivista” e “protocollista”);
b) lavori di dattilografia (corrispondenti alla qualifica di “dattilografo”) purché il
relativo personale risulti in possesso di specifico diploma di scuola professionale di dattilografia, legalmente riconosciuta;

Ai sensi ed alle condizioni previste dalla legislazione vigente è possibile instaurare
rapporti di apprendistato anche con giovani in possesso di titolo di studio post –
obbligo o di attestato di qualifica professionale idonei rispetto all’attività da svolgere.

7 La disciplina di cui al presente capo è stata definita con l’Accordo di riordino dell’apprendistato siglato
in data 24/3/2012
8 I profili formativi sono allegati al presente CCNL



**Art. 63 – Percentuale di conferma**

Le imprese non potranno assumere apprendisti qualora non abbiano mantenuto in
servizio almeno il 20% dei lavoratori il cui contratto di apprendistato professionalizzante sia già venuto a scadere nei trentasei mesi precedenti, ivi compresi i lavoratori somministrati che abbiano svolto l’intero periodo di apprendistato presso le
medesime. A tale fine, fermo restando quanto previsto dall’art. 42, comma 3, D.Lgs.
n. 81/2015, non si computano i lavoratori che si siano dimessi, quelli licenziati per
giusta causa, quelli che, al termine del periodo di formazione abbiano esercitato la facoltà di recesso, i rapporti di lavoro risolti nel corso o al termine del periodo di prova
e le risoluzioni consensuali. La limitazione di cui al presente comma non si applica
quando nel triennio precedente siano venuti a scadere meno di cinque contratti di
apprendistato.

**Art. 64 – Durata dell’apprendistato**

Salvo quanto previsto nel successivo art. 68, il rapporto di apprendistato si estingue
in relazione alle qualifiche da conseguire secondo le scadenze di seguito indicate:

II 36

III 36

IV 36

V 36

VI 24

**Art. 65 – Attività formativa: durata e contenuti**

Si definisce qualificazione l’esito di un percorso con obiettivi professionalizzanti da
realizzarsi, attraverso modalità di formazione interna, in affiancamento, o esterna finalizzato all’acquisizione dell’insieme delle corrispondenti competenze.

Il percorso formativo dell’apprendista è definito in relazione alla qualifica professionale e al livello d’inquadramento previsto dalla disciplina contrattuale nazionale del
Terziario che l’apprendista dovrà raggiungere, entro i limiti di durata che può avere
il contratto di apprendistato fissati dagli articoli 64 e 68.


In tal senso, i requisiti della formazione professionalizzante in termini quantitativi sono
quelli indicati nella seguente Tabella A e nella Tabella B i n calce al successivo art. 68.

Al fine di garantire un’idonea formazione teorico-pratica dell’apprendista, vengono
indicate nella Tabella A le ore di formazione che dovranno essere erogate, ferma restando la possibilità di anticipare in tutto o in parte l’attività formativa prevista per
le annualità successive.

La registrazione della formazione erogata, in assenza del libretto formativo del cittadino, potrà avvenire anche attraverso supporti informatici e fogli firma.


**Tabella A**

| Profili professionali | Ore complessive di formazione professionalizzante | Durata |
| --- | --- | --- |
| Approfondite conoscenze tecnico-scientifiche e capacità di divulgazione delle proprie competenze (inquadramento finale al 2° livello) | 240 (per gli apprendisti in possesso di diploma di istruzione superiore di 2˚ grado o di laurea universitaria 210 ore) | 36 mesi |
| Particolari conoscenze tecniche ed approfondita conoscenza tecnico-pratica (inquadramento finale al 3° livello) | 210 | 36 mesi |
| Specifiche conoscenze tecniche e particolari capacità tecnico pratiche (inquadramento finale al 4° livello) | 180 | 36 mesi |
| Normali conoscenze ed adeguate capacità tecnico-pratiche (inquadramento finale al 5° livello) | 160 | 36 mesi |
| Semplici conoscenze pratiche (inquadramento finale al 6° livello) | 120 | 24 mesi |


**Art. 66 – Modalità di erogazione della formazione**

Nel rispetto di quanto previsto dai precedenti artt. 60, lett. d) e 65 in relazione all’orario di svolgimento dell’attività formativa ed in materia di registrazione della formazione erogata, la formazione a carattere professionalizzante può essere svolta in
aula, on the job, nonché tramite lo strumento della formazione a distanza (FAD)
e strumenti di e-learning ed in tal caso l’attività di accompagnamento potrà essere svolta in modalità virtualizzata e attraverso strumenti di teleaffiancamento o videocomunicazione da remoto.

Qualora l’attività formativa venga svolta esclusivamente all’interno dell’azienda,
l’azienda dovrà essere in condizione di erogare formazione ed avere risorse umane
idonee a trasferire conoscenze e competenze richieste dal piano formativo, assicurandone lo svolgimento in idonei ambienti, come indicato nel piano formativo.

**Art. 67 – Riconoscimento della qualifica professionale e registrazione nel libretto**

**formativo**

Al termine del rapporto di apprendistato il datore di lavoro attesterà l’avvenuta formazione e darà comunicazione per iscritto all’apprendista 30 giorni prima della scadenza del periodo formativo dell’eventuale acquisizione della qualifica professionale.

Il datore di lavoro, inoltre, è tenuto a comunicare entro 5 giorni all’ente bilaterale i
nominativi degli apprendisti ai quali sia stata attribuita la qualifica.

Il datore di lavoro è tenuto, altresì, a comunicare al competente Centro per l’impiego
i nominativi degli apprendisti di cui per qualunque motivo sia cessato il rapporto
di lavoro ovvero sia stato trasformato, entro il termine di 5 giorni dalla cessazione o
dalla trasformazione stessa.

In assenza del libretto formativo del cittadino, la predetta attestazione della formazione svolta, varrà anche ai fini dell’attestazione sul percorso formativo.

**Art. 68 – Qualifiche con durata fino a 5 anni**

In deroga a quanto previsto dal precedente art. 64 ed in coerenza con quanto indicato dal Ministero del Lavoro nella risposta ad interpello n. 40 del 26 ottobre 2011,
in relazione alle figure professionali aventi contenuti competenziali omologhi e sovrapponibili a quelli delle figure artigiane e per le quali si ritiene possibile l’attivazione di contratti di apprendistato per periodi formativi superiori ai 3 anni, le parti
individuano nella seguente Tabella B le figure professionali per le quali prevedono
una durata fino a 48 mesi.


**Tabella B**

| AREA DI ATTIVITÀ | Tipologie di profilo | Qualifiche omologhe a quelle artigiane | Durata apprendistato | Ore complessive di formazione professionalizzante |
|---|---|---|---|---|
|Front office e funzioni ausiliarie|Addetto food e funzioni ausiliarie|Addetto alla vendita: • macellaio specializzato provetto|48 mesi|280 ore per inquadramento finale al III livello|
|||Addetto alla vendita: • specialista di macelleria, gastronomia, salumeria, pescheria, formaggi, pasticceria, anche con funzioni di vendita|42 mesi|200 ore per inquadramento finale al IV livello|
|Promozione e commercializzazione|Addetto al servizio|Addetto al servizio: • estimatore nelle aziende di arte e antichità • disegnatore tecnico • figurista • vetrinista|48 mesi|340 ore per inquadramento finale al II livello, 280 ore per inquadramento finale al III livello|
|Servizi generali|Addetto manutenzione/assistenza|Addetto manutenzione: • Operaio specializzato provetto nel settore automobilistico • Operaio specializzato provetto nel settore ferro-metalli • Operaio specializzato provetto nelle concessionarie di pubblicità • Operaio specializzato provetto|48 mesi|280 ore per inquadramento finale al III livello|
|||Addetto assistenza: • Collaudatore e/o accettatore • Tecnico riparatore del settore elettrodomestici • Tecnico riparatore del settore macchine per ufficio|48 mesi|340 ore per inquadramento finale al II livello, 280 ore per inquadramento finale al III livello|
||Addetto logistica/gestione magazzino no food|Addetto gestione magazzino no food: • Operaio specializzato provetto • Operaio specializzato provetto nel settore automobilistico • Operaio specializzato provetto nel settore ferro-metalli|48 mesi|280 ore per inquadramento finale al III livello|


-----

**Capo I (C)** [9 ] **Apprendistato per la qualifica e il diploma professionale, il diploma di istruzione secondaria superiore e il certificato di specializzazione tecnica superiore e apprendistato di alta formazione e ricerca**

La disciplina del presente capo sull’apprendistato di 1 e 3 livello è stata definita con l’accordo del 19/10/2016.

**Art. 69 – Disciplina**

Per i soli apprendisti assunti ai sensi dell’art. 41, comma 2, lett. a), D.Lgs. n. 81/2015,
fermo restando quanto previsto dall’artt. 43, comma 7, D. Lgs. n. 81/2015 per le
ore di formazione svolte nella istituzione formativa e per le ore di formazione svolte
presso il datore di lavoro contenute nel piano curriculare, la retribuzione per le ore
svolte presso il datore di lavoro, eccedenti a quelle contenute nel predetto piano di
formazione, è stabilita in misura percentuale rispetto a quella corrisposta ai lavoratori qualificati secondo le seguenti misure:

- primo e secondo anno: 50%;
- terzo anno: 65%
- eventuale quarto anno: 70%

Al termine del periodo di apprendistato per la qualifica e il diploma professionale, il
diploma di istruzione secondaria superiore e il certificato di specializzazione tecnica
superiore, in caso di prosecuzione come ordinario rapporto di lavoro subordinato a
tempo indeterminato, il livello di inquadramento sarà di 1 livello inferiore rispetto a
quello in cui è inquadrata la mansione professionale per cui è stato svolto l’apprendistato, per un periodo di 12 mesi.

Come previsto dall’art. 43, comma 9 D.Lgs. n. 81/2015, successivamente al conseguimento della qualifica o del diploma professionale, nonché del diploma di istruzione secondaria superiore, allo scopo di conseguire la qualificazione professionale
ai fini contrattuali, è possibile la trasformazione del contratto in apprendistato professionalizzante, nei limiti di durata complessiva previsti per l’apprendistato professionalizzante.

Gli apprendisti assunti ai sensi dell’art. 41, comma 2, lett. c), D.Lgs. n. 81/2015, fermo restando quanto previsto dall’art. 45 comma 3, D. Lgs. n. 81/2015 per le ore di
formazione svolte nella istituzione formativa e per le ore di formazione contenute
nel piano curriculare e svolte presso il datore di lavoro, verranno inquadrati, anche ai
fini della retribuzione delle ore eccedenti quelle contenute nel piano di formazione
curriculare:

o 2 livelli inferiori a quello in cui è inquadrata la mansione professionale per
cui è svolto l’apprendistato per la prima metà del periodo di apprendistato;
o 1 livello inferiore a quello in cui è inquadrata la mansione professionale per
cui è svolto l’apprendistato per la seconda metà del periodo di apprendistato.


**Capo I (D) Disposizioni Finali**

La disciplina di cui al presente capo è stata definita con l’accordo di riordino dell’apprendistato siglato
in data 24/3/2012.

**Art. 70 – Rinvio alla legge**

Per quanto non disciplinato dal presente Capo le Parti fanno espresso riferimento
alle disposizioni di legge vigenti in materia.

**Dichiarazione delle Parti**
Le Parti si danno reciprocamente atto che, qualora intervenissero significative modifiche legislative sull’istituto dell’apprendistato, si incontreranno per operare le opportune armonizzazioni ai contenuti de presente Capo.
